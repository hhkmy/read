+++
date = "2025-09-04T04:04:13+06:30"
title = 'စာဖတ်ချင်စိတ်ပျောက်နေရင် ပြန်စိတ်ပါလာအောင် ဘယ်လိုလုပ်မလဲ။'
recorded = false
description = "စာဖတ်ချင်စိတ်ပျောက်သွားတဲ့အခါ ပြန်လည်ဖွံ့ဖြိုးအောင် လုပ်ဆောင်နိုင်မယ့်နည်းလမ်းများကို ဖော်ပြထားပါတယ်။"
categories = ["self-improvement", "reading"]
tags = ["motivation", "reading habits", "productivity"]
slug = "how-to-regain-interest-in-reading"
cover = ""
preview = ""
+++

“The more that you read, the more things you will know. The more that you learn, the more places you’ ll go”
– Dr. Seuss

“စာတွေများများဖတ်လေ သင်သိတဲ့အရာတွေပိုများလာလေပဲ၊ သင် ပိုပြီးသင်ယူလာနိုင်သလို၊ နေရာစုံကိုလည်း သင် ရောက်ဖူးသွားတာပါပဲ။” လို့ စာရေးဆရာDr. Seuss က ပြောထားပါတယ်။ ထိုစကားလေးက မှန်ပါတယ်၊ စာအုပ်တွေများများဖတ်ခြင်းက သင့်ကို သင်ယူစရာတွေအများကြီးကို သင်ပေးနိုင်သလို၊ နေရာစုံကိုလည်း သင်ရောက်ဖူးသွားမယ်၊ သင်မသိသေးတာတွေလည်း စာအုပ်တွေထဲက ပိုသိသွားမယ်။ စာအုပ်တစ်အုပ်ဖတ်ခြင်းရဲ့ အကျိုးက ပြောမပြနိုင်အောင် များပြားလှပါတယ်။
အဲလိုစာဖတ်ရမှာသိနေပေမယ့် တစ်ခါတစ်လေ စာဖတ်ချင်စိတ်ပျောက်သွားတာမျိုး၊ စာဖတ်နေရင်းနဲ့ ပျင်းသွားတာမျိုး၊ စာထဲကအကြောင်းအရာကို အာရုံထပ်စိုက်လို့မရတော့အောင်ဖြစ်သွားတာမျိုး ဖြစ်ဖူးကြမယ်ထင်ပါတယ်။ အဲလိုမျိုးဖြစ်လာခဲ့ရင် လုပ်သင့်တဲ့နည်းလမ်းလေးတွေ ဖော်ပြပေးထားပါတယ်နော်။

## ၁) ရိုးရှင်းတဲ့စာမျိုးကို ရွေးဖတ်ပါ။
ရိုးရှင်းတဲ့စာမျိုး၊ ပျော်စရာကောင်းတဲ့စာမျိုး၊ လွယ်လွယ်နဲ့မှတ်မိလွယ်တဲ့ကောက်နုတ်ချက်လိုမျိုး စာလေးတွေကို ရွေးဖတ်ပါ။ ရိုးရှင်းပြီး မှတ်မိလွယ်တဲ့စာမျိုးက သင်စာဖတ်ပျင်းနေတဲ့အချိန်မှာ သင့်ဦးနှောက်ထဲကို ရှောရှောရှုရှုဝင်သွားမှာပါ။ စာလေးတစ်ကြောင်းထဲပေမယ့် သင့်ဦးနှောက်ကို လန်းဆန်းသွားစေမယ့်စာမျိုးပေါ့။ အဲဒါက သင့်ဦးနှောက်ကို မထုံထိုင်းစေတော့ဘဲ ပြန်လည်ပေါ့ပါးစေနိုင်ပါတယ်။

## ၂) သက်တောင့်သက်သာဖြစ်ပါစေ။
တစ်ခါတစ်လေကျတော့ သင့်စာဖတ်တဲ့နေရာတစ်ဝိုက်မှာ သက်တောင့်သက်သာမဖြစ်နိုင်တာမျိုး သင်ကြုံဖူးမှာပါ။ သင့်စိတ်သက်တောင့်သက်သာဖြစ်နိုင်မယ့်နေရာမျိုး၊ ပတ်ဝန်းကျင်မျိုးကို ရွေးချယ်ပြီးမှ စာပြန်ဖတ်တာက သင့်ရဲ့စာဖတ်ချင်စိတ်ကိုပြန်လည်ဖြစ်ပေါ်လာစေမှာပါ။ အဲလိုမှမဟုတ်ဘဲ စာဖတ်ဖြစ်ရင်ပြီးတော့ တာဝန်ကြီးတစ်ခုအနေနဲ့ ဖတ်ဖြစ်အောင်ဖတ်မယ်ဆိုပြီး ဇွတ်မှိတ်စာဖတ်တာမျိုးကတော့ သင့်ရဲ့ဦးနှောက်ကို ဖိအားတစ်ခုဖြစ်စေသလို ဦးနှောက်ကလဲ စာထဲကို လုံးဝစိတ်မပါ၊ ဖတ်သမျှစာတွေလဲ နားမလည်ဘဲ ပိုပြီး စာဖတ်ခြင်းကို ပိုပြီး စိတ်ပျက်သွားနိုင်ပါတယ်။

## ၃) စိတ်ရှုပ်ထွေးမှုကို ဖယ်ရှားပါ။
သင့်ရဲ့စိတ်ခံစားမှုက မကောင်းဘူးဖြစ်နေတဲ့အချိနန်မှာ သင်ကလည်း အရမ်းခက်တဲ့ဂန္တဝင်ဝတ္ထုတစ်ပုဒ်ကို ဖတ်မယ်ဆိုပါတော့ အဲဒါက ဘယ်လိုမှ ကောင်းတဲ့ခံစားမှုကိုဖြစ်ပေါ်လာစေမှာမဟုတ်ပါဘူး။ ပိုပြီးတော့တောင် စိတ်ရှုပ်ထွေးသွားနိုင်ပါတယ်။ စာထဲကဖတ်ရခက်တဲ့အကြောင်းအရာကိုတောင် သင်ကြောက်လန့်သွားပြီး ထိုစာအုပ်ကို နောက်တစ်ခေါက်ကိုင်ဖတ်ဖို့တောင် သင်စိတ်ကူးတော့မှာမဟုတ်ပါဘူး။ စိတ်ရှုပ်ထွေးနေတဲ့အချိန်ခဏလေးပြေပျောက်သွားအောင် တစ်ခုခုလုပ်လိုက်ပြီးမှ ( ဥပမာ။ တရားထိုင်တာ၊ သီချင်းနားထောင်တာ ) စာပြန်ဖတ်သင့်ပါတယ်။

## ၄) တစ်နေ့အချိန်နည်းချင်းစီ စာဖတ်ပါ။
စာဖတ်ချင်စိတ်တွေ လုံးဝကိုကုန်ခမ်းနေပြီဆိုရင် စာကို တစ်ထိုင်တည်းမရရအောင်ဖတ်ဖို့မကြိုးစာပါနဲ့။ အဲဒါက သင့်ကို ပိုပြီး စာဖတ်ဖို့ ကြောက်လန့်သွားစေနိုင်ပါတယ်။ ကိုယ်အရမ်းဖတ်ချင်နေပြီး ဖတ်မဖြစ်နေတဲ့စာကို တစ်နေ့နည်းနည်းချင်းစီ ဖတ်ပါ။ ဥပမာ။ စစ်နဲ့ငြိမ်းချမ်းရေးစာအုပ်ဖတ်မယ်ဆိုပါတော့ တစ်နေ့တစ်မျက်နှာ၊ နှစ်မျက်နှာလောက်ဖြစ်ဖြစ် ဖတ်သွားရင်း ဖတ်မိသလောက်ကို ပြန်စဉ်းစားပါ။

## ၅) စာဖတ်သူတွေနဲ့ မိတ်ဆွေဖွဲ့ပါ။ စကားပြောပါ။
စာဖတ်တဲ့ ဂရုတွေမှာ အဖွဲ့ဝင်ထားပါ။ စာဖတ်ပျင်းလာတဲ့အခါ သူတို့တွေနဲ့စကားပြောခြင်းက စာဖတ်ချင်စိတ်ကိုပြန်ဖြစ်ပေါ်လာစေနိုင်ပါတယ်။ ဘာလို့လဲဆိုတော့ သူတို့က “ဘယ်စာအုပ်ကတော့ဘာအကြောင်းအရာတွေပါတယ်။ ဖတ်သင့်တယ်၊ ဘယ်စာအုပ်ကတော့ဘယ်လို…..” စသည်ဖြင့် ဖလှယ်တတ်ကြတာမို့ စာဖတ်မယ်ဆိုတဲ့စိတ်လေးပြန်လည်ဖြစ်ပေါ်လာနိုင်တာမို့ပါ။

## ၆) စာအုပ်တစ်အုပ်လောက်တော့ ယူသွားပါ။
ဘယ်နေရာသွားသွားစာအုပ်တစ်အုပ်လောက်တော့ ယူသွားသင့်ပါတယ်။ သင့်အတွက်စာဖတ်အဆင်ပြေတဲ့နေရာမျိုး၊ အချိန်မျိုးဆို သင်စာဖတ်ဖြစ်သွားတာပေါ့။ ဒါမှမဟုတ် ဖုန်းထဲမှာ e-book နဲ့စာဖတ်တာမျိုးလည်း လုပ်လို့ရပါသေးတယ်။

အထက်ကဖော်ပြထားတဲ့အချက်လေးတွေ လုပ်ကြည့်ပြီးတော့ စာဖတ်ချင်စိတ်ဖြစ်လာအောင် ပြန်လည်ကြိုးစားကြည့်နိုင်ပါစေနော်။