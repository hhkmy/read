+++
date = "2025-09-16T06:39:44+06:30"
title = 'သင့်ဘဝကို အဆိပ်အတောက်ဖြစ်စေမယ့် လူများ'
recorded = false
description = "သင့်ဘဝထဲက ထုတ်ပယ်သင့်တဲ့ အဆိပ်အတောက်လိုလူမျိုးများအကြောင်း ဖော်ပြထားသော ဆောင်းပါး"
categories = ["self-improvement", "relationships"]
tags = ["toxic people", "personal growth", "mental health"]
slug = "avoid-toxic-people"
cover = ""
preview = ""
+++
သင့်ဘဝမှာ ခြားနားတဲ့လူအမျိုးမျိုးကို သင်တွေ့ကြုံရမှာပါ။ သင့်ဘဝမှာ အဆိပ်အတောက်လိုလူမျိုးကိုလည်း အများကြီးကြုံတွေ့ရပါလိမ့်မယ်။ ထိုသူမျိုးက သင့်အတွက် မကောင်းတဲ့အရာတွေ၊ တင်းကြပ်မှုတွေ၊ စိတ်ဖိစီးမှုတွေ နဲ့ မလိုလားအပ်တဲ့ပြဿနာတွေကိုသာ ဖြစ်ပေါ်စေမှာပါ။ သင့်ဘဝထဲက ထုတ်ပယ်သင့်တဲ့ အဆိပ်အတောက်လိုလူမျိုးကို ဖော်ပြပေးလိုက်ပါတယ်။

## ၁) အပြစ်တင်ဝေဖန်တတ်သူ
အားတိုင်း ဝေဖန်တတ်သူမျိုးက သင့်ရဲ့ဆက်ဆံရေးမှာ အဆိပ်အတောက်လိုဖြစ်စေပါတယ်။ သူက သင့်ကိုအမြဲမထီမဲ့မြင်ဆက်ဆံတာမျိုးလုပ်တတ်ပါလိမ့်မယ်၊ သင့်ရဲ့အတွေးအခေါ်တွေကို အမြဲ ဝေဖန်နေမယ်၊ သင့်ရဲ့ရုပ်ရည်၊ သွင်ပြင်၊ သင့်ရဲ့ယုံကြည်မှု စတာတွေမှန်သမျှအားလုံးဟာ သူထိုင်ပြီး သူ့အမြင်ကို သုံးသပ်ဖို့ဖြစ်နေပါလိမ့်မယ်။ ထိုအပြုအမူမျိုးက ကိုယ့်ကိုကိုယ် လေးစားမှုမရှိခြင်းနဲ့ ကိုယ့်ကိုကိုယ်ထိန်းချုပ်နိုင်မှုအားနည်းတယ်ဆိုတာကို ပြသခြင်းပဲဖြစ်ပါတယ်။ သင့်ရဲ့မကောင်းတဲ့အလေ့အကျင့်တွေကို ပြုပြင်ဖို့အကြံပေးရမယ့်အစား သင့်ကိုအမြဲဝေဖန်အပြစ်တင်ဖို့ကိုသာ ရှာဖွေနေတတ်ပါတယ်။

## ၂) အတ္တကြီးသူ
သူတစ်ယောက်ထဲကို အာရုံစိုက်မှုကိုသာ ရှာဖွေချင်သူ၊ နေရာတိုင်းမှာ သူတို့ကို အာရုံစိုက်နေတာကိုသာ လိုချင်နေတဲ့သူမျိုး သင်လည်း သတိထားမိပါလိမ့်မယ်။ အခြားသူများထက် သူတို့ကို ဂရုစိုက်၊ အာရုံစိုက်နေတာမျိုးကိုသာ လိုချင်တဲ့သူတွေဖြစ်တယ်။ မိသားစုမှာပဲဖြစ်ဖြစ် ပေါင်းသင်းဆက်ဆံရေးမှာပဲဖြစ်ဖြစ်၊ မိတ်ဆွေအပေါင်းအသင်းမှာပဲဖြစ်ဖြစ်ပေါ့။ အားလုံးရဲ့ အာရုံစိုက်မှုကို လိုချင်တာဖြစ်တဲ့အတွက်ကြောင့် တခါတရံ မရင့်ကျက်တဲ့အပြုအမူမျိုးလည်း ပြုလုပ်တတ်ပါသေးတယ်။

## ၃) တကိုယ်ကောင်းဆန်သူ
တကိုယ်ကောင်းသမားကတော့ စြင်္ကာဝဠာကြီးတစ်ခုလုံးက သူတို့အတွက်ဖန်တီးပေးထားသလို ပြုမူတတ်သူမျိုးပေါ့။ အကုန်လုံးကို သူတို့သိပြီးသားပုံစံဖမ်းတတ်ပြီး ၊ ဘယ်လောက်ဉာဏ်ကောင်းပါစေ၊ စမတ်ကျပါစေ၊ ဘယ်လောက်အတွေ့အကြုံနဲ့ပြည့်ဝပါစေ အဲဒါတွေနဲ့ ဘယ်တော့မှ တိုင်းတာတတ်တဲ့သူမဟုတ်ပါဘူး။ သူတို့လိုလူမျိုးအတွက်က သင်ကဘာဖြစ်နေနေ သူတို့အတွက် အသုံးချခံသက်သက်သာပါပဲ။ သူတို့မှာ သင့်အတွက် ကိုယ်ချင်းစာစိတ်၊ စာနာစိတ်၊ အပေးအယူလုပ်ချင်စိတ် ဘာဆိုဘာမှ မရှိပါဘူး။ သင်ကပေးလည်း သူတို့က ယူမှာပါပဲ။ ဘယ်အရာမဆို သူတို့ရသင့်တယ်ထင်နေတတ်သူမျိုးကိုး။ သင့်ကိုတော့ ပြန်ပေးသင့်တယ်လို့ ဘယ်တော့မှတွေးမှာမဟုတ်ပါဘူး။ သူတို့အတွက် ထိခိုက်စေမယ့်သူမှန်သမျှကို သူတို့ဖျက်ဆီးပစ်လိုက်ဖို့လည်း ဝန်မလေးပါဘူး

## ၄) ငြူစူတတ်သူ
သင်အောင်မြင်နေတဲ့အချိန်ထက် သင်အခက်အခဲကြုံချိန်ကို သဘောကျနေတတ်တဲ့လူများပါတယ်။ အဲလိုလူမျိုးက သူတို့ကသာ အောင်မြင်မှုကို ရယူနိုင်ပြီး အခြားဘယ်သူကမှ သူတို့လိုအောင်မြင်မှုမရနိုင်ဘူးထင်နေတတ်ပါတယ်။ သင်အောင်မြင်နေတဲ့အခါမှာလည်း သူတို့က နှာခေါင်းရှုံ့၊ ရှုတ်ချမယ့်သူမျိုးလေ။ အဲလိုလူမျိုးက သင့်ဘဝအတွက်ဘာမှအကျိုးမရှိတဲ့အပြင် အဆိပ်အတောက်လိုလူမျိုးမို့ ရှောင်ရှားသင့်ပါတယ်။

## ၅) မနာလိုတတ်သူ
ဒီလိုလူအမျိုးအစားကကျတော့ သူတို့အတွက်ကျ ကောင်းတာတွေဘယ်တော့မှဖြစ်မလာဘူးလို့ ထင်နေတတ်သူပါ။ သူတို့အလှည့်ကျ ကောင်းတာဖြစ်လည်း ကောင်းတယ်ထင်တတ်တာမျိုးမဟုတ်ဘဲ အခြားသူများကျမှ အမြဲအကောင်းဖြစ်နေတာပဲလို့ ထင်တတ်ပြီး သင့်ကိုအပြစ်တင်နေမယ့်သူမျိုးပေါ့။ ထိုသူမျိုးက လုံးဝဆက်ဆံရတာအဆင်မပြေတတ်သလို၊ အခြားသူများရဲ့ကိစ္စတွေကိုလည်း နားထောင်ပေးနိုင်မယ့်သူမျိုးမဟုတ်ပါဘူး။ အဲဒါအပြင် သူ့ရဲ့မကောင်းတဲ့စကားတွေနဲ့ အမြင်တွေကိုလည်း အခြားသူများကို ဖြန့်ဝေနေတတ်ပါသေးတယ်။

## ၆) အတင်းအဖျင်းပြောတတ်သူ
ဒီလူအမျိုးအစားကတော့ စိတ်မချရတဲ့လူအမျိုးအစားပါ။ သူတို့မှာအမြဲ အမြင်နှစ်မျိုးရှိနေတတ်ပြီး သတင်းအချက်အလက်ပေးလိုစိတ်ကများနေတ်ပါတယ်။ သူတို့က အမြဲလို အခြားသူများရဲ့အာရုံစိုက်မှုကို ထိုနည်းလမ်းနဲ့လိုချင်တတ်သူပါ။ သင့်အရှေ့မှာ ဘယ်လောက်ပဲအကောင်းပြောနေပါစေ၊ သင့်နောက်ကွယ်ရောက်ရင် သင်ကမကောင်းဖြစ်သွားမှာပါပဲ။ အဲဒါကြောင့်အဲလိုလူမျိုးကို သင့်ဘဝထဲကနေ အမြန်ဆုံးထုတ်ပစ်လိုက်တာ အကောင်းဆုံးပါပဲ။

## ၇) ခြယ်လှယ်တတ်သူ
ဒီလူမျိုးက သတိကြီးစွာထားသင့်တဲ့လူမျိုးပါပဲ။ သူတို့က သင့်ကိုအမြဲသူငယ်ချင်းတစ်ယောက်လို ခြယ်လှယ်နေတတ်မှာပါ။ သင့်ဆီက တစ်စုံတစ်ခုကို အမြဲလိုချင်စိတ်ရှိနေတတ်ပြီး ထိုသူမျိုးနဲ့ ပတ်သက်ခဲ့သမျှ ပြန်စဉ်းစားကြည့်ရင် အမြဲလို အယူချည်းရှိနေတာကို သင်တွေ့နိုင်ပါလိမ့်မယ်။ နည်းနည်းလေးတောင် အပေးဆိုတာ ရှိတဲ့သူမျိုးမဟုတ်ပါဘူး။ သင့်ကိုအမြဲကျော်လွန်အနိုင်ရဖို့သာ စဉ်းစားနေတတ်ပါတယ်။

## ၈) အရှုံးသမားစိတ်ရှိတဲ့သူ
အရှုံးသမားစိတ်ရှိတဲ့သူမျိုးက ဘယ်တော့မှ တာဝန်မယူချင်ပါဘူး။ အခြားသူများကိုလက်ညိုးထိုးဖို့ပဲတတ်ပြီး သူ့အမှားတွေကိုလည်း ဘယ်တော့မှ လက်မခံသလို၊ အမှားပြင်ဖို့လည်း မစဉ်းစားတဲ့သူမျိုးပါ။ ထိုသူမျိုးကို သင့်ရဲ့ဘဝထဲကနေ ထုတ်ပစ်လိုက်တာကသာ အကောင်းဆုံးပါပဲ။
ဘဝအတွက်အဆိပ်အတောက်ဖြစ်စေတတ်တဲ့သူမျိုးက သူတို့ရဲ့အပြုအမူတွေကြောင့် သင့်ကိုအရူးတစ်ယောက်လိုဖြစ်သွားစေနိုင်ပါတယ်။ သူတို့နဲ့အတူသင့်ကိုပါနိမ့်ကျလာအောင် ဆွဲချမှာဖြစ်ပါတယ်။ သူတို့က အမြဲလိုတည်ရှိနေပြီး အခြားသူများကို သူတို့ရဲ့အထင်အမြင်တွေနဲ့လွှမ်းမိုးဖို့ ကြိုးစားနေအုံးမှာပါပဲ။ အဲဒါကြောင့် သူတို့ကို သင့်ဘဝထဲကနေ ထုတ်ပစ်လိုက်ပါတော့။

https://beinspiredchannel.com/avoid-toxic-people/ လင့်မှ ဘာသာပြန်ဖော်ပြထားခြင်းဖြစ်ပါတယ်။