+++
date = "2025-09-17T14:17:22+06:30"
title = 'ဘာကိုမှ အလေးအနက်မထားတတ်သူတို့၏ အမူအကျင့်များ'
recorded = false
description = "ဘာကိုမှ အလေးအနက်မထားတတ်သူများ၏ အမူအကျင့်များနှင့် ထိုအကျင့်များ၏ အကျိုးဆက်များကို ဖော်ပြထားသော ဆောင်းပါး"
categories = ["self-improvement", "lifestyle"]
tags = ["behavior", "mindset", "self-awareness"]
slug = "careless-behaviors-and-consequences"
cover = ""
preview = ""
+++
သင့်ပတ်ဝန်းကျင်မှာ ဘာကိုမှအလေးအနက်မထားတတ်တဲ့သူမျိုးကို တွေ့ဖူးမှာပါ။ ထိုသူမျိုးက ဘယ်တော့မှလည်း ရောက်ရှိနေတဲ့နေရာကနေ တိုးတက်မှာမဟုတ်သလို၊ လက်ရှိရောက်နေတဲ့ နေရာထက် နိမ့်ကျတဲ့နေရာမျိုးကိုတောင် ကျဆင်းသွားနိုင်ပါသေးတယ်။ ထိုသူမျိုးက ဘဝကို ပေါ့ပါးစွာဖြတ်သန်းနေတတ်ပြီး ဘယ်သူ့အတွက်မှ ကောင်းကျိုးမပေးတတ်ပါဘူး။ ပတ်ဝန်းကျင်ကော မိသားစုကိုကော ကောင်းကျိုးမပေးနိုင်တဲ့ ထိုသူမျိုးရဲ့အမူအကျင့်တွေကို အကြမ်းဖျင်းဖော်ပြပေးလိုက်ပါတယ်။

## ၁) အစီအစဉ်အတည်တကျမရှိခြင်း
ဘယ်အလုပ်မဆို၊ ဘယ်အကြောင်းအရာကိစ္စမဆို ကြိုတင်စီစဉ်ထားတယ်ဆိုတာမရှိပါဘူး။ သူ့လိုလူမျိုးက “အေးဆေးပါ…ကြည့်လုပ်မှာပေါ့” ဆိုတဲ့စကားမျိုးကို ယုံစားမိသူကတော့ ဒုက္ခနဲ့လှလှနဲ့တွေ့တော့မှာ သေချာပါတယ်။ ဘဝအတွက်လည်း အစီအစဉ်မရှိသလို အလုပ်နဲ့ပတ်သက်ပြီး မနက်ဖြန်ဘာလုပ်မယ်၊ တစ်လအတွင်းဘာလုပ်မယ် စသဖြင့် ဘာမှကို မစီစဉ်ထားဘဲ ကြုံသလို၊ အဆင်ပြေသလို လုပ်တတ်တာကြောင့် မအောင်မြင်တတ်သူတွေထဲမှာ ထိပ်ဆုံးကပါပါတယ်။

## ၂) ရည်မှန်းချက်မရှိခြင်း
ဘာဖြစ်ချင်တယ်၊ ဘာအတွက် သင်တန်းတက်မယ်၊ ဘာဖြစ်ရမယ် ဆိုတဲ့ ရည်မှန်းချက်မျိုး မတွေးထားတတ်ပါဘူး။ အဲဒါကြောင့် သူ့ဘဝကိုလည်း ဘာနဲ့ရပ်တည်ရမယ်မှန်းမသိပါဘူး။ ဟိုယောင်ယောင် ဒီယောင်ယောင်နဲ့ ဘယ်နေရာမှာမှ သေချာရေရာတာမရှိဘဲ အဖြစ်မရှိတဲ့သူမျိုးပေါ့။ မျက်လုံးမှိတ်ပြီး လမ်းလျှောက်နေတဲ့သူနဲ့ တူပါတယ်။ လမ်းတော့လျှောက်နေတာပါပဲ….ဘယ်သွားရမယ်ဆိုတာမသိဘဲ လျှောက်လက်စနဲ့တော့ လျှောက်နေတာပါပဲ။

## ၃) ခပ်ပေါ့ပေါ့တွေးခြင်း
ဘယ်အကြောင်းအရာကိစ္စမဆို အရေးကြီးတယ်လို့ တစ်ခါမှ မတွေးတဲ့သူမျိုးပါ။ သူ့မေးလိုက်ရင် ဘယ်အရာမဆို ဖြစ်လာမှာပေါ့…လို့ ပြောတတ်သူမျိုးပေါ့။ အကြောင်းအကျိုးဆက်စပ်ပြီး ဖြစ်လာနိုင်ချေကို မတွေးပါဘူး။ အဲဒီ့အတွက် ဖြစ်လာနိုင်တဲ့ ကောင်းကျိုးနဲ့ ဆိုးကျိုးကိုလည်း မသိပါဘူး။ ဖြစ်လာရင်လည်း အချိန်တန်ပြီးသွားမှာပဲလို့ ခပ်ပေါ့ပေါ့တွေးတတ်သူမျိုးပါ။ လူ့အာပလာဆိုတာ အဲလိုလူမျိုးပါ။

## ၄) စကားကိုလည်း လျှာအရိုးမရှိတိုင်းပြောတတ်ခြင်း
ကိုယ်တိုင်တောင် ဘာဖြစ်ရမယ်၊ ဘယ်အချိန်ဘာဖြစ်ရမယ်လို့ မသတ်မှတ်ထားဘဲ လူအထင်ကြီးအောင်တော့ လျှာအရိုးမရှိတိုင်းလျှောက်ပြောတတ်ပါတယ်။ တကယ်တော့ သူကိုယ်တိုင်တောင် ဘာဖြစ်ရမှန်းမသိပေမယ့် အခြားသူများကိုတော့ အကြီးကြီးတွေလျှောက်ပြောတတ်သူမျိုးလည်းဖြစ်ပါတယ်။
အထက်ပါအချက်တွေရှိနေပြီဆိုရင်တော့ အကျင့်တွေမစွဲခင်မှာ ချက်ချင်းပြင်သင့်နေပါပြီနော်။ ထိုအကျင့်တွေနဲ့အမြဲနေသားကျနေတဲ့သူမျိုးဆိုရင်လည်း ဝေးဝေးကနေရှောင်သင့်ပါတယ်။ မရှောင်နိုင်ရင်တောင် သူ့အကျင့်ကိုသိနေတဲ့အတွက် ဖြစ်နေချေရှိတဲ့အကျိုးတွေကို ကြိုတင်ပြင်ဆင်ထားသင့်ပါတယ်။ 

ကိုယ်ပေါင်းစိတ်ခွာဆက်ဆံရေးမျိုးနဲ့သာ ဆက်ဆံသင့်ပါတယ်လို့ ဖော်ပြပေးလိုက်ပါတယ်။