+++
date = "2025-09-04T10:52:58+06:30"
title = 'ဘဝကိုလက်လျှော့အရှုံးပေးချင်နေလျှင် ဘာတွေလုပ်ရမလဲ'
recorded = false
description = "ဘဝကိုလက်လျှော့အရှုံးပေးချင်နေလျှင် ဘာတွေလုပ်ရမလဲဆိုတဲ့အကြောင်းအရာကို အဆင့်ဆင့်ဖော်ပြထားပါတယ်။"
categories = ["self-improvement", "motivation"]
tags = ["life lessons", "self-help", "motivation"]
slug = "how-to-keep-going-when-you-want-to-give-up"
cover = ""
preview = ""
+++
## ၁) ကိုယ့်ကိုကိုယ်အားပေးပါ။ 
လောကမှာ သင့်ကိုသင်ဆွဲချနိုင်တာလဲ သင်ကိုယ်တိုင်ပါပဲ။ အမြင့်ဆုံးရောက်အောင် တွန်းပို့နိုင်တာလည်း သင်ကိုယ်တိုင်ပါပဲ။ အဲဒီတော့ ဘဝကိုလက်လျှော့အရှုံးပေးချင်လာတဲ့အခါ ဘယ်သူကမှ လာပြီးအားပေးတာကို မျှော်လင့်မနေပါနဲ့။ လောကမှာ လူတိုင်းက သူ့အပူနဲ့သူအနည်းအများ ရှိကြတာချည်းပါ။ ကိုယ့်ကိုကိုယ် ပြန်အားပေးမှသာ သင်ကိုတကယ်ပြန်ဆွဲတင်နိုင်မှာပါ။ “ငါလုပ်နိုင်ပါတယ်…..” ဆိုတဲ့စကားကို သင်ကိုယ်တိုင်ပြန်ကြားနိုင်အောင် ရေရွတ်ကြည့်ပါ။ အားပြန်တက်လာသလို ခံစားရပါလိမ့်မယ်။ 

## ၂)အရှုံးမပေးနိုင်ဘူးလို့ ပြန်တွေးပါ။ 
တကယ်တမ်းအရှုံးပေးနိုင်လား ကိုယ့်ကိုကိုယ်ပြန်မေးကြည့်ပါ။ အရှုံးပေးလိုက်တဲ့နောက်ဘာတွေဆက်ဖြစ်လာမလဲ…..ကိုယ့်အတွက်အနာချည်းပါပဲနော်။ အတွေးနဲ့တင် ခံစားချက်က တော်တော်ဆိုးဝါးပါတယ်။ အရှုံးပေးလိုက်ပြီလို့ တွေးမှသာ တကယ်ရှုံးသွားတာပါ။ အခုက ရှုံးသွားပြီလို့ သင်ထင်နေတာပါ။ အရှုံးမပေးသေးသရွေ့ သင်အနိုင်ရနိုင်ပါသေးတယ်။ “ငါဘာလို့အရှုံးပေးရမှာလဲ…ငါအနိုင်ယူနိုင်ပါတယ်” လို့ထပ်ခါထပ်ခါတွေးပါ။ ကိုယ့်ကိုကိုယ်ကြားအောင် ထပ်ခါထပ်ခါပြောကြည့်ပါ။ အရှုံးချင်လာတိုင်း ထိုကဲ့သို့ ရေရွတ်နေပါနော်။ 

## ၃) အရှုံးမပေးနိင်ရင် ဘာဆက်လုပ်သင့်မလဲတွေးပါ။ 
အရှုံးမပေးချင်တဲ့နောက်တော့ အနိုင်ပြန်ရအောင်လုပ်မယ့်နည်းလမ်းတွေ တစ်ခုပြီးတစ်ခုစဉ်းစားပါ။ အရှုံးပေးချင်တဲ့အာရုံတွေ ပြောင်းသွားတာပေါ့။ ဘယ်လိုအနိုင်ရအောင်လုပ်မလဲ…..ဆိုတာကိုသာ တွေးနေပါ။ အကြံရတာနဲ့ ထိုအတွေးအတိုင်းသာ ချက်ချင်းထလုပ်ပစ်လိုက်ပါ။ 

## ၄) အခက်အခဲကို အောင်မြင်မှုဆီသွားမယ့် လမ်းကြောင်းလို့်မှတ်ပါ။ 
လူတိုင်းအခက်အခဲပေါင်းစုံရှိကြတာပဲလို့တွေးပါ။ လောကမှာ အခက်အခဲမရှိတဲ့သူဆိုတာ မရှိပါဘူး။ အနည်းအများပဲကွာတာပါ။ အဲဒီ့တော့ ခုသင်ကြုံနေရတာတွေကလည်း လူတိုင်းကြုံနေကျအခက်အခဲမျိုးစုံတွေထဲက တစ်ခုပါပဲ။ ပြီးတော့ ခုကြုံနေရတဲ့အခက်အခဲတွေထက် တစ်ချို့သူတွေဆိုရင် ပိုကြီးမားတဲ့အခက်အခဲတွေတောင် ကြုံနေရပါသေးတယ်။ ကိုယ့်ထက်ပိုပြီးအခက်အခဲကြီးမားစွာကြုံနေတဲ့သူတွေကို ရှာပါ။ သူတို့နေရာမှာသာ ကိုယ်ဆိုရင် ဘယ်လိုလုပ်မလဲတွေးပါ။ ကိုယ်ကြုံတွေ့နေရတာက သူတို့ထက်စာရင် အများကြီးတော်ပါသေးတယ်လို့ တွေးပါ။ အဲဒီ့တော့ သင့်အခက်အခဲကို သင်ဖြေရှင်းနိုင်ပါသေးတယ်။ 

## ၅) အကောင်းဘက်တွေးနိုင်သမျှ တွေးပေးပါ။ 
“ငါတော့ ကျရှုံးသွားပါပြီ….” လို့တွေးတာက ကိုယ့်ကိုကိုယ်ပိုပြီး စိတ်ဆင်းရဲအောင်ဆွဲချနေပါလိမ့်မယ်။ “တစ်ခါကျရှုံးတော့ ဘာဖြစ်သေးလဲ၊ နောက်တစ်ခါ ကြိုးစားတာပေါ့” လို့ တွေးတတ်အောင်တွေးပါ။ အမှားတွေ အရှုံးတွေထဲက သင်ခန်းစာယူတတ်အောင် ယူပါ။ အဲဒါကသာ အရှုံးတစ်ခါကြုံရလေ သင်ခန်းစာတစ်ခါတိုးလေမို့ သင့်ဘဝကို ပိုပြီး အတွေ့အကြုံများပြီး ရင့်ကျက်လာစေမှာပါ။ 

## ၆) တရားထိုင်ပါ။ စာဖတ်ပါ။ 
စိတ်တည်ငြိမ်သွားစေမယ့် တစ်ခုခုကိုလုပ်လိုက်ပါ။ တရားထိုင်ခြင်းကလည်း စိတ်ကိုငြိမ်စေပါတယ်။ စာဖတ်တာမျိုး၊ ကိုယ်စိတ်ပါဝင်စားတဲ့အရာတစ်ခုခုကို လုပ်နေတာမျိုးက စိတ်ကိုတည်ငြိမ်သွားစေတဲ့အတွက် အခြားမကောင်းသော အတွေးတွေမဝင်စေနိုင်တော့ပါဘူး။ အဲဒီ့အခါကျမှ ကိုယ့်ကိုကိုယ် ပြန်တွေးပြီး ပြန်သုံးသပ်နိုင်မှာပါ။ 

## ၇) ပန်းတိုင်အသေးလေးတွေချမှတ်တာက ပန်းတိုင်အကြီးကြီးဆီ သွားနိုင်မှာပါ။ 
ဒီတစ်ခါတော့ ကျရှုံးခဲ့ရတယ်။ နောက်တစ်ခါမကျရှုံးဖို့ အသေးစားပန်းတိုင်လေးတွေအရင်ချရေးသတ်မှတ်ပါ။ ပန်းတိုင်အသေးလေးတွေ တဆင့်ပြီးတဆင့်တည်ဆောက်သွားတာက သင့်ကိုသင်ပိုပြီး ယုံကြည်မှုရလာမှာဖြစ်သလို ပန်းတိုင်အကြီးကြီးဆီရောက်ဖို့ ခွန်အားတွေဖြစ်လာမှာပါ။ 

## ၈) ကျရှုံးမှုတွေကြုံလာတိုင်း သင့်ကိုသင်အသုံးမကျသူတစ်ယောက်လို့မတွေးပါနဲ့။ 
ကျရှုံးမှုနဲ့ အောင်မြင်မှု နှစ်ခုပဲရှိတဲ့နောက်တော့ သင်ကျရှုံးမှုကြုံလာရတာဘာဆန်းသေးလဲ။ ကျရှုံးမှုမကြုံရတော့ရင် အောင်မြင်မှုနဲ့ကြုံလာရမှာပဲလေ။ ကျရှုံးမှုကြုံလာရတာက အောင်မြင်မှုရလာဖို့အတွက် ခွန်အားပါ။ ကျရှုံးဖူးမှ အောင်မြင်မှုကို ပိုပြီးလိုချင်လာမှာလေ။ ဖြစ်ရိုးဖြစ်စဉ်တစ်ခုလိုပဲတွေးပါ။ ကျရှုံးရတာက အောင်မြင်ဖို့အတွက်ပဲမို့ ကျရှုံးရတာနဲ့တန်အောင် ပြန်ကြိုးစားလိုက်ပေါ့။ ဘယ်လောက်ပဲရှုံးရှုံးအရေးမကြီးဘူး သင်တကယ်အရှုံးမပေးဖို့ကသာ တကယ်အရေးကြီးတာပါ။