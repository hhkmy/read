+++
date = "2025-09-17T15:58:47+06:30"
title = 'ရင့်ကျက်လာတဲ့အခါ…'
recorded = false
description = "ရင့်ကျက်မှုနှင့်ပတ်သက်သော အတွေးအမြင်များကို ဖော်ပြထားသော ဆောင်းပါး"
categories = ["self-improvement", "life-lessons"]
tags = ["maturity", "personal-growth", "understanding"]
slug = "maturity-and-life-lessons"
cover = ""
preview = ""
+++
ရင့်ကျက်လာတယ်ဆိုတာ ဘယ်လိုအခြေအနေမျိုးကို ခေါ်တာလဲ။ အသက်အရွယ်ကြီးလာတိုင်း ထိုသူတစ်ယောက်က ရင့်ကျက်သွားတယ်လို့ ပြောလို့မရသလို၊ အသက်အရွယ်ငယ်နေပေမယ့် မရင့်ကျက်ဘူးလို့လည်း ပြောလို့မရပြန်ပါဘူး။ တကယ်တော့ ရင့်ကျက်တယ်ဆိုတာက အသက်အရွယ်နဲ့မသက်ဆိုင်ဘဲ ဘဝမှာ ကြုံတွေ့ခဲ့ရတာတွေ၊ နာကျင်ခဲ့ရတာတွေ၊ ခံစားခဲ့ရတာတွေကို အတွေ့အကြုံတွေအဖြစ်နဲ့ ကျင့်သားရပြီး စိတ်ရှိတိုင်း မတုံ့ပြန်တတ်တော့ဘဲ နားလည်ပေးနိုင်သွားတာလို့ ထင်ပါတယ်။ အဲဒါဆိုရင် ရင့်ကျက်သွားတဲ့လူတစ်ယောက်အနေနဲ့ ဘယ်လိုမျိုး လက္ခဏာတွေရှိလာသလဲဆိုတာ ယေဘုယျအားဖြင့် ဖော်ပြပေးလိုက်ပါတယ်။

## ၁) အခြားသူတွေရဲ့စကားတွေအပေါ်မှာ လိုက်မခံစားတတ်တော့ပါဘူး။
ရင့်ကျက်လာတဲ့အခါ ကိုယ့်ကိုကိုယ်သာ အဓိကဆိုတာ ပိုနားလည်လာပါလိမ့်မယ်။ အခြားသူတွေက အထင်တွေနဲ့ ဘယ်လိုပဲ မှတ်ချက်ချချ၊ ဘယ်လိုပဲ သတ်မှတ်ပါစေ ကိုယ်မဟုတ်ရင် ဘာကိုမှ ခံစားနေစရာမလိုဘူးဆိုတာကို သေချာသဘောပေါက်သွားပါပြီ။ အဲဒါကြောင့် အခြားသူများက ဘယ်လိုပြောပြော ပြုံးပြုံးလေးနေလိုက်ဖို့ကလွဲပြီး အခြားသူများရဲ့စကားနဲ့တင် ကိုယ့်ဘဝကြီး ပြောင်းလဲသွားတာမဟုတ်ဘူးဆိုတာ အထူးနားလည်သွားသူတွေပါ။

## ၂) သောကြာနေ့လိုမျိုးမှာ အပြင်ထွက်လည်ပတ်ခြင်းထက် အိပ်ရေး၀၀အိပ်တာက ပိုပျော်စရာကောင်းမှန်းသိသွားပါပြီ။
ပြောချင်တာက အပေါင်းအသင်းနဲ့အလည်အပတ်ဆိုတာ လိုအပ်ပေမယ့်လည်း အိပ်ရေး၀၀အိပ်ဖို့က ကိုယ့်အတွက်ပိုလိုအပ်တာကို သိသွားကြပါတယ်တဲ့။ ဘာလို့လဲဆိုတော့ ကိုယ့်ဘဝအတွက်၊ ကိုယ့်အလုပ်အတွက်၊ ကိုယ့်တိုးတက်လမ်းအတွက် ပြင်ဆင်သင့်တာပြင်ဆင်ဖို့ဆိုတာကို အမြဲတွေးနေတတ်သွားလို့ပါပဲ။ အပေါင်းအသင်းတွေနဲ့ လည်ပတ်ဖို့ ကြုံကြိုက်လာရင် လည်ပတ်တတ်ပေမယ့် အမြဲလို အပျော်အပါးအတွက်ပဲ အချိန်မပေးတတ်ကြတော့ပါဘူး။ ဘဝဆိုတာ ကိုယ့်တစ်ယောက်တည်းရဲ့ပြုပြင်ပြောင်းလဲမှုပေါ်မူတည်တယ်ဆိုတာ နားလည်သဘောက်ပေါက်သွားကြလို့ပါ။

## ၃) ပိုပြီးလည်းခွင့်လွှတ်ပေးတတ်သွားကြပါပြီ။
မရင့်ကျက်သူအချို့ကတော့ ခံစားချက်တစ်ခုခုကို ချက်ချင်းတုံ့ပြန်၊ ချက်ချင်းဖော်ပြလိုက်တတ်ကြပေမယ့် ရင့်ကျက်သွားတဲ့အခါမှာတော့ အရှုံးပေးရင်နှလုံးအေးတယ်…..ဆိုတာကို လက်သင့်ခံတတ်ကြပါပြီ။ အဲဒါသည် ကိုယ့်ကိုကိုယ် အေးချမ်းမှုရှာဖွေခြင်းပဲလို့ သဘောပေါက်သွားကြလို့ပါ။ အခြားသူတစ်ယောက်က ပေးတဲ့ မကောင်းတဲ့ခံစားချက်တစ်စုံတစ်ရာသည် ကိုယ့်ကိုလာလောင်ကျွမ်းမှာကို မလိုလားတော့တဲ့အတွက် ခွင့်လွှတ်ပေးတတ်သွားပါတယ်။

## ၄) စိတ်ကိုရှင်းရှင်းထားတတ်သွားပါပြီ။
စိတ်ထဲမှာ ကြိတ်မနိုင်ခဲမရတဲ့ကိစ္စမျိုးတွေ မထားတတ်တော့ပါဘူး။ ပြဿနာကိုဘယ်လိုဖြေရှင်းရမလဲဆိုတာလည်း ကောင်းကောင်းကြီးနားလည်သွားပြီပေါ့။ ခုဖြစ်ခုဖြေရှင်းပြီး စိတ်ထဲမှာ အရှင်းဆုံးနေတတ်သွားလို့ အမြဲတမ်း ပေါ့ပါးနေတဲ့သူမျိုးပါပဲ။

## ၅) မတူကွဲပြားချက်တွေကို နားလည်သဘောပေါက်သွားပါပြီ။
မတူညီတာတွေရှိလာတဲ့အခါ ငြင်းခုံတာမျိုး မလုပ်တတ်တော့ပါဘူး။ လောကမှာ ကိုယ်လက်မခံနိုင်ပေမယ့် လက်ခံပေးရမယ့်ကိစ္စတွေ၊ လက်ခံသင့်တဲ့ကိစ္စတွေ နဲ့ နားလည်ပေးရမယ့်ကိစ္စတွေရှိတယ်ဆိုတာ ကောင်းကောင်းသဘောပေါက်သွားပါပြီ။ အဲဒါကြောင့်ကို ငြင်းခုံရန်ဖြစ်တာမျိုး မလုပ်တတ်တော့ပါဘူး။

## ၆) နာကျင်မှုတွေကိုလည်း လက်ခံတတ်သွားပါပြီ။
ကိုယ့်ကိုမချစ်တဲ့သူအတွက်လည်း နာကျင်မှုကိုလက်ခံတတ်သွားသလို ကိုယ်ကို့ထားခဲ့တဲ့သူအတွက်လည်း နေသားကျသွားပါပြီ။ အရူးအမူးခံစားပြီး ဘာမှမလုပ်နိုင်မကိုင်နိုင်တဲ့အခြေအနေမျိုးကို ရုန်းထွက်နိုင်သွားပြီပေါ့။ လောကမှာ ကိုယ်ကချစ်ပေမယ့် ကိုယ့်ကိုပြန်မချစ်နိုင်သူတွေ၊ ကိုယ့်ကိုချစ်တယ်ပြောပြီး လမ်းခွဲသွားတဲ့သူတွေကိုလည်း နားလည်ပေးနိုင်သွားပါပြီ။

## ၇) မနာလိုမဖြစ်တတ်တော့ပါဘူး။
ကိုယ့်ထက်သာတဲ့သူက ကိုယ့်ထက်သာတဲ့အရည်အချင်းရှိလို့ဆိုတာကို မြင်တတ်သွားသလို၊ ကိုယ့်ရဲ့အရည်အချင်းကိုသာ တိုးတက်အောင် ကြိုးစားသင့်တယ်ဆိုတာ သဘောပေါက်သွားလို့ ကိုယ့်ထက်သာတိုင်း မနာလိုရှုစိမ့်မဖြစ်တတ်တော့ပါဘူး။ ကိုယ့်ထက်နိမ့်ကျသူတိုင်းကိုလည်း မလှောင်ပြောင်တတ်တော့သလို၊ ကိုယ်နဲ့တန်းတူချင်းဆိုရင်လည်း လေးစားတတ်သွားပါပြီ။

## ၈) ကိုယ့်ရဲ့ပျော်ရွှင်မှုဟာ ကိုယ့်ထံမှာသာ မူတည်တယ်ဆိုတာ သဘောပေါက်သွားပါပြီ။
အောင်မြင်မှုဆိုတာ သင်လိုချင်တာကို ရခြင်းဖြစ်ပြီး ပျော်ရွှင်မှုဆိုတာကတော့ သင်ရထားတာကို လိုချင်ခြင်းပါပဲတဲ့။ ရင့်ကျက်သူတစ်ယောက်က ထိုသဘောတရားကို သဘောပေါက်သွားပါပြီ။ ကိုယ့်ရဲ့ပျော်ရွှင်ခြင်းက အခြားသူများထံမှာ မှီခိုနေတာမဟုတ်မှန်း နားလည်သွားပါပြီ။ အဲဒါကြောင့် ကိုယ့်ကိုကိုယ်ပျော်ရွှင်ဖို့အတွက်သာ အာရုံစိုက်နိုင်သွားပါပြီ။

ဖော်ပြထားတဲ့အချက်တွေ ကိုယ့်မှာမရှိဘူးဆိုရင်လည်း ခုချိန်ကစပြီး ကျင့်ယူနိုင်အောင် ကြိုးစားပါလို့တိုက်တွန်းလိုက်ပါတယ်။ 