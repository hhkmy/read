+++
date = "2025-09-16T07:00:14+06:30"
title = 'ကလေးကို စိတ်ရှည်ဖို့ဘယ်လိုသင်ပေးမလဲ'
recorded = false
description = "ကလေးများကို စိတ်ရှည်ဖို့ သင်ပေးနည်းများနှင့် အကျင့်စရိုက်ဖွံ့ဖြိုးမှုအတွက် အထောက်အကူဖြစ်စေမည့် အကြံဉာဏ်များ"
categories = ["Parenting", "Child Development"]
tags = ["Patience", "Parenting Tips", "Child Behavior"]
slug = "how-to-teach-patience-to-kids"
cover = ""
preview = ""
+++
သင့်ကလေးမှာ ကောင်းမွန်တဲ့အကျင့်စရိုက်တွေဖြစ်အောင် ဘယ်လိုလုပ်ရမလဲ၊ ဥပမာ၊ စိတ်ရှည်ခြင်း၊ ပျော်ရွှင်ခြင်း၊ ချစ်ခင်နှစ်သက်ခြင်း၊ သိမ်မွေ့ခြင်းနဲ့ ကိုယ့်ကိုကိုယ်ထိန်းချုပ်နိုင်စွမ်းရှိခြင်း စတာတွေပေါ့။ ဘယ်သူကမှ ကောင်းမွန်တဲ့အကျင့်စရိုက်တွေတခါတည်းမွေးရာပါလာတာမဟုတ်ပါဘူး။ သင်ပေးပြီးတော့ သင်ယူရတာပါပဲ။ စိတ်ရှည်အောင် ဘယ်လိုသင်ပေးမလဲဆိုတာကိုသိဖို့က ခက်ခဲပါတယ်။ အရာနှစ်ခုကို အမြဲတစ်ပြိုင်တည်းမပေးလိုက်ဘဲ တစ်ခုပြီး တစ်ခုရအောင်စောင့်စေခြင်းမျိုးက ကလေးကိုစိတ်ရှည်တတ်စေခြင်းပါပဲ။ အရွယ်ရောက်ပြီးသားတော်တော်များများအတွက်ကတော့ စိတ်ရှည်ဖို့ကြိုးစားရတာ ခက်ခဲတဲ့ကိစ္စပါပဲ။ ဒါပေမယ့် လူတစ်ယောက်ရဲ့အကျင့်စရိုက်အားလုံးအတွက်တော့ ဒီအချက်က အင်မတန်အရေးကြီးပါတယ်။ အောက်မှာဖော်ပြပေးထားတဲ့အချက်လေးတွေကတော့ သင့်ကလေးရဲ့ဘယ်အသက်အရွယ်ပိုင်းခြားမှာမဆို စိတ်ရှည်စွာစောင့်ဆိုင်းတတ်တဲ့အကျင့်လေးဖြစ်ပေါ်စေဖို့ အထောက်အကူဖြစ်စေမှာပါ။

## ၁) သေးသေးလေးက စတင်ပါ၊ ခဏတဖြုတ်သာဖြစ်ပါစေ။
ကိစ္စအသေးအဖွဲလေးတွေနဲ့ စတင်ကြည့်ပါ။ သင့်ကလေးရဲ့ အစောဆုံးအချိန်ဖြစ်တဲ့ toddler (တစ်နှစ် - သုံးနှစ်) အရွယ်လောက်ကတည်းက စတင်ကြည့်သင့်ပါတယ်။ သူ့ကို နို့ဘူးပေးတယ် ဒါမှမဟုတ် တစ်ခုခုပေးတယ်ဆိုရင် တစ်မိနစ် နှစ်မိနစ်စောင့်ခိုင်းတာမျိုးလေးလုပ်ကြည့်ပေးပါ။ “ခဏလေးစောင့်နော်….” ဆိုပြီး ထားလိုက်တာမျိုးပေါ့။ အဲဒါမှ သင့်ကလေးအရွယ်ရောက်လာတဲ့အခါ တဖြေးဖြေးချင်းအချိန်ကို ပိုကြာအောင်ဆွဲဆန့်ပြီး စိတ်ရှည်ဖို့ကျင့်ယူနိုင်မှာပါ။

## ၂) ကိုယ့်ကိုကိုယ်ထိန်းချုပ်နိုင်ဖို့သင်ပေးပါ။
ကလေးတွေအတွက်က စိတ်ရှည်အောင် သင်ပေးခြင်းက သူတို့ရဲ့စိတ်ခံစားချက်တွေနဲ့ အပြုအမူတွေကို ထိန်းချုပ်တတ်အောင် သင်ပေးတာဖြစ်ပါတယ်။ သူတို့ိစိတ်ရှုပ်နေချိန်၊ ဒေါသထွက်နေချိန် နဲ့ မောပန်းနေချိန်မှာတောင်မှ စိတ်ရှည်တတ်သွားပါတယ်။ သူတို့ရဲ့အလိုဆန္ဒတွေကို သင်မဖြည့်ဆည်းပေးခင် သူတို့ကိုယ်သူတို့ ထိန်းချုပ်တတ်လာပါတယ်။

## ၃) တမင်နောက်ကျကြည့်ပါ။
ဘယ်အရာမဆို ချက်ချင်းရနိုင်တာမျိုးက ကျေနပ်စရာပါပဲ။ ဒါပေမယ့် အမြဲတမ်းတော့ အဲလိုမဖြစ်နေနိုင်ပါဘူး။ သူ့အလှည့် ကိုယ့်အလှည့်ဆိုတာမျိုးရှိသလိုပဲ စိတ်ရှည်စွာ စောင့်ဆိုင်းတတ်ဖို့တော့လိုပါတယ်။ မိဘတွေက ကလေးတွေကို စိတ်ရှည်တတ်အောင် သင်ပေးဖို့အတွက် တမင်ကို အချိန်ရွေ့ပြီး လုပ်ပေးသင့်ပါတယ်။ ကလေးကို ခုလိုချင် ၊ ခုချက်ချင်းရအောင် လိုတရလုပ်ပေးခြင်းက ကလေးရဲ့အရွယ်ရောက်တဲ့အခါ ဘဝကိုလျှောက်လှမ်းရာမှာ အခက်အခဲဖြစ်စေနိုင်ပါတယ်။ ကလေးက ခွေးလေးတစ်ကောင်လောက်မွေးချင်တယ်ဆိုပါစို့။ ခုလောလောဆယ်တော့မဝယ်ပေးသေးဘူး၊ လာမယ့် ခရစ်စမတ် ဒါမှမဟုတ် သူ့မွေးနေ့ထိ စောင့်နိုင်ရင်ဝယ်ပေးမယ်ဆိုတာမျိုးပေါ့။ အဲဒါမှ ကလေးက သူလိုချင်တဲ့ပစ္စည်းကို ရနိုင်ဖို့ စောင့်ဆိုင်းတတ်မှာပါ။

## ၄) လမ်းကြောင်းလွှဲပေးပါ။
ကလေးကိုစိတ်ရှည်တတ်ဖို့သင်ပေးမယ်လို့တွေးတဲ့အခါ မတတ်သာလို့ စိတ်ညစ်ညူးပြီး စောင့်ဆိုင်းရတာမျိုးမဟုတ်ဘဲ သူကိုယ်တိုင် ပျော်ရွှင်စွာစောင့်နေတတ်ဖို့က ပိုအရေးကြီးပါတယ်။ အဲဒီ့အတွက် အကောင်းဆုံးနည်းလမ်းတစ်ခုကတော့ စောင့်ဆိုင်းနေရတဲ့စိတ်ကို လမ်းကြောင်းလွှဲဖို့ပါပဲ။ စောင့်နေတာကိုပဲ အာရုံမရှိဘဲ အခြားတစ်ခုခုကို လုပ်နေစေခြင်းက စောင့်နေရခြင်းကို မသိသာစေတော့ပါဘူး။

## ၅) အရွယ်ရောက်ပြီးကလေးများကိုလည်း သင်ပေးပါ။
ကျွန်တော်တို့နေ့စဉ်ဘဝမှာ စိတ်ရှည်စွာမစောင့်ဆိုင်းတတ်ခြင်းက ပိုပြီး များလာပါတယ်။ သင့်ရဲ့အရွယ်ရောက်နေတဲ့ကလေးကိုလည်း တခုခုဝယ်ယူတဲ့အခါမှာ စောင့်ဆိုင်းတတ်ဖို့ သင်ပေးပါ။ ပြီးတော့ ကလေးကို တခုခုဝယ်ဖို့အတွက် ငွေစုခိုင်းပြီး လိုချင်တဲ့ငွေပမာဏရမှ ဝယ်ခိုင်းတာမျိုးလုပ်ပေးခြင်းက ကလေးအတွက်လည်း ကောင်းသလို၊ စိတ်ရှည်စွာ စောင့်ဆိုင်းတတ်တဲ့အကျင့်လေးလည်း ဖြစ်လာပါတယ်။

https://www.imom.com/good-character-for-kids-how-to-teach-patience-to-your-kids/ လင့်မှ ဘာသာပြန်ဖော်ပြထားခြင်းဖြစ်ပါတယ်။