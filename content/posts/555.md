+++
date = "2025-09-19T12:02:58+06:30"
title = 'ကြိုတွေးပြီးပူပန်ခြင်းကို ဘယ်လိုထိန်းချုပ်မလဲ။'
recorded = false
description = "မဖြစ်သေးတာကို ကြိုတွေးပြီးပူပန်နေခြင်းကို ထိန်းချုပ်ရန် နည်းလမ်းများကို မျှဝေထားသည်။"
categories = ["self-improvement", "mental-health"]
tags = ["overthinking", "stress-management", "mindfulness"]
slug = "how-to-manage-overthinking"
cover = ""
preview = ""
+++
အတွေးလွန်ခြင်း တနည်းအားဖြင့် မဖြစ်သေးတာကို ကြိုတွေးပြီး ပူပန်နေခြင်းက သဘာဝဖြစ်ရပ်ပဲဖြစ်ပါတယ်။ ဒါပေမယ့် ထိုအတွေးတွေထဲမှာပဲ အာရုံစိုက်နေပြီး အခြားသောကိစ္စအ၀၀ကို အာရုံမစိုက်နိုင်တော့တဲ့အခါမှာတော့ ပြဿနာတွေဖြစ်လာနိုင်ပါတယ်။ အဲဒါကြောင့် ကိုယ့်ရဲ့အတွေးတွေမှာ မကောင်းတဲ့အတွေးမျိုးတွေ အမြဲတစေ ကြိုတွေးပြီး ပူပန်နေတာမျိုးမဖြစ်ရအောင်တော့ သတိထားပြီး အကျင့်လုပ်ပြုပြင်သင့်ပါတယ်။ သင့်ရဲ့အတွေးနဲ့ အပြုအမူတွေကို သတိထားပြီး ကိုယ့်ကိုကိုယ်သတိပေးတဲ့အခါ သင့်ရဲ့အတွေးလွန်ခြင်းကို ထိန်းချုပ်နိုင်မှာဖြစ်ပါတယ်။
၁) အရာအားလုံးကို ထိန်းချုပ်ချင်တဲ့စိတ် ဒါမှမဟုတ် အပြည့်စုံဆုံးဖြစ်ချင်တဲ့စိတ်ကို ရပ်တန့်ပစ်ပါ။
ပုံကြီးချဲ့ ဇာချဲ့ပြီးတွေးတဲ့အကျင့်ကို ပြုပြင်ပါ။ အမြဲတမ်း ပြည့်စုံချင်တာ အကောင်းဆုံးဖြစ်ချင်တဲ့စိတ်ကို ဖျောက်ပစ်ပါ။ ဘယ်အရာမှာမှ ပြည့်စုံတယ်ဆိုတာ မရှိဘူး ဆိုတဲ့စိတ်ကို နှလုံးသွင်းသင့်ပါတယ်။ အရာရာတိုင်းကို သင်တစ်ယောက်ထဲနဲ့ ပြည့်စုံအောင် လုပ်နိုင်ဖို့ဆိုတာ မဖြစ်နိုင်ပါဘူး။ တချို့သော မဖြစ်နိုင်တဲ့အရာတွေရှိသေးတယ်ဆိုတာ ကြိုတွေးထားပါ။ အရာအားလုံးကို ထိန်းချုပ်ဖို့ကြိုးစားတဲ့အခါ မဖြစ်နိုင်တာတွေဖြစ်လာတဲ့အခါမှာ သင့်အပေါ်မှာ စိတ်ဖိစီးမှုတွေဆိုးကျိုးတွေဖြစ်လာနိုင်ပါတယ်။
၂) ယုံကြည်ရတဲ့သူကို ရင်ဖွင့်ပါ။
နောက်ထပ်ဖြေရှင်းနည်းတစ်ခုကတော့ ကိုယ့်စိတ်ထဲမှာ ထင်နေတာတွေ၊ ပူပန်နေတာတွေကို ယုံကြည်ရတဲ့သူကို ရင်ဖွင့်လိုက်ဖို့ပါပဲ။ ထိုသူက လမ်းပြနိုင်မယ်၊ သင့်ကို အကြံပေးနိုင်မယ်၊ အားပေးနိုင်ပါလိမ့်မယ်။ ဒါမှမဟုတ်ရင်တော့သက်ဆိုင်ရာဆရာဝန်နဲ့ ဆွေးနွေးတာမျိုး၊ ရင်ဖွင့်တာမျိုးလုပ်သင့်ပါတယ်။ တကယ်တော့ ထိုကဲ့သို့မဖြစ်သေးတာကို ကြိုတွေးပူပန်နေတဲ့ပြဿနာက တကယ်တမ်း ဖြစ်လာတဲ့အခါမှာ သင်ထင်ထားသလောက် မဆိုးဝါးတာကို သင်တွေ့ရပါလိမ့်မယ်။
၃) မကောင်းတဲ့အတွေးတွေကို တခြားတခုခုနဲ့အစားထိုးပါ။
သင့်ကိုသင် မကောင်းတဲ့အတွေးတွေဖိစီးလာပြီလို့ သတိထားမိတဲ့အခါ သင့်ရဲ့အတွေးတွေကို တခြားကောင်းတဲ့အတွေးတခုခုနဲ့ အစားထိုးဖို့ စဉ်းစားပါ။ အကျင့်လုပ်ပေးပါ။ ထပ်ခါထပ်ခါ သင့်စိတ်ထဲကနေတွေးပါ။ သင့်ကိုသင်အမြဲသတိလေးထားပြီး ထိုအကျင့်ကိုလုပ်ပေးပါ။ အဲဒါက သင့်အတွက် မကောင်းတဲအတွေးတွေကို မတွေးမိစေတော့ပါဘူး။
၄) လေ့ကျင့်ခန်းလုပ်ပါ။
မကောင်းတဲ့အတွေးတွေ တွေးမိနေပြီဆိုရင် လေ့ကျင့်ခန်းတစ်ခုကို တစိုက်မတ်မတ်လုပ်လိုက်ပါ။ ထိုအတွေးတွေမတွေးနိုင်တော့ဘဲ လုပ်လက်စ လေ့ကျင့်ခန်းပေါ်မှာသာ အာရုံရှိနေပါလိမ့်မယ်။ လေ့ကျင့်ခန်းလုပ်ခြင်းက androgen နဲ့ serotonin ဟော်မုန်းတွေကို ထုတ်လွှတ်ပေးတဲ့အတွက် သင့်ကိုသင် ပိုပြီးယုံကြည်မှုရှိလာစေပါတယ်။ စိတ်ဓာတ်ကျခြင်းနဲ့ စိုးရိမ်ပူပန်ခြင်းတွေကိုလည်း လျော့ကျစေပါတယ်။ လေ့ကျင့်ခန်းမှာအာရုံစိုက်နေရတဲ့အခါ မကောင်းတဲ့အတွေးတွေကို အာရုံမရောက်နိုင်တော့ပါဘူး။ စက်ဘီးစီးခြင်း၊ ပြေးခြင်းကဲ့သို့လေ့ကျင့်ခန်းမျိုးကို နာရီဝက်ခန့် အာရုံစိုက်ပြီးလုပ်ကြည့်သင့်ပါတယ်နော်။
၅) အသက်ကို ခပ်ပြင်းပြင်း ရှုသွင်းရှုထုတ်လုပ်ကြည့်ပါ။
စက္ကန့်အနည်းငယ်ကြာသည်ထိတိုင်အောင် အသက်ကို ခပ်ပြင်းပြင်း ရှုသွင်း၊ ရှုထုတ်လုပ်ကြည့်လိုက်ပါ။ မကောင်းတဲ့အတွေးတွေ ဘာဆိုဘာမှမတွေးဘဲနဲ့ပေါ့။ အဲဒါက စိတ်ပိုင်းဆိုင်ရာလေ့ကျင့်ခန်းတစ်မျိုးပါပဲ။ သင့်စိတ်ထဲမှာ စိုးရိမ်ပူပန်မှုတွေ၊ စိတ်သောကတွေ ၊ မဖြစ်သေးတာကိုကြိုတွေးပူနေတာမျိုးဖြစ်လာတဲ့အခါ အဲဒီ့နည်းလမ်းကိုသာ လုပ်ကြည့်လိုက်ပါ။
အဓိကကတော့ ကိုယ့်ကိုကိုယ် သတိထားဖို့လိုပါတယ်။ တခုခုကို မဖြစ်လာသေးဘဲ ကြိုတွေးနေတာမျိုးလုပ်မိတဲ့အခါ ကိုယ့်ကိုကိုယ် သိပြီး အထက်က နည်းလမ်းလေးတွေကို လိုက်နာကျင့်သုံးကြည့်ခြင်းက သင့်ကို စိုးရိမ်ပူပန်ခြင်းနဲ့ စိတ်ဖိစီးခြင်းကို သက်သာစေပါလိမ့်မယ်။