+++
date = "2025-09-16T06:49:52+06:30"
title = 'ပျော်ရွှင်နေသော အမျိုးသမီးအများစုမှာ ရှိသည့်အကျင့်များ'
recorded = false
description = "အမြဲပျော်ရွှင်နေတတ်တဲ့ အမျိုးသမီးတွေရဲ့ လျှို့ဝှက်ချက်များကို ဖော်ပြထားသော ဆောင်းပါး"
categories = ["self-improvement", "lifestyle"]
tags = ["happiness", "women", "habits"]
slug = "happy-women-habits"
cover = ""
preview = ""
+++
အမြဲပျော်ရွှင်နေတဲ့အမျိုးသမီးတွေမှာ ဘယ်လိုလျှို့ဝှက်ချက်တွေရှိနေတယ်ထင်ပါသလဲ။ ဘဝမှာ လူတိုင်းစိတ်ညစ်တစ်ခါ ၊ ပျော်ရွှင်တလှည့်နဲ့ သူချည်းပါပဲ။ ဒါပေမယ့် အမြဲလိုပျော်ရွှင်နေဖို့က နေတတ်ဖို့ပဲ လိုတာပါနော်။ အဲဒါကြောင့်အမြဲတမ်းပျော်ရွှင်အောင်နေတတ်တဲ့ အမျိုးသမီးတွေရဲ့လျှို့ဝှက်ချက်က ဘာတွေဖြစ်မလဲ ဖတ်ကြည့်လိုက်ပါအုံး။

## ၁) ကိုယ့်ကိုကိုယ်အမြဲ ဂရုစိုက်လေ့ရှိပါတယ်။
အမြဲလို ပျော်ရွှင်နေပုံရတဲ့မိန်းကလေးတစ်ယောက်မှာ အဓိကအရေးကြီးတဲ့အချက်က သူ့ကိုယ်သူယုံကြည်မှုရှိခြင်းလည်းပါပါတယ်။ အဲလိုအမြဲကိုယ့်ကိုကိုယ်ယုံကြည်မှုရှိနေဖို့က ကိုယ့်ကိုကိုယ်အမြဲ သပ်ရပ်စွာဝတ်စားဆင်ယင်ခြင်း၊ အလှအပကို အထူးတလည်ဂရုစိုက်ခြင်းမျိုးမဟုတ်ရင်တောင် လှပဖို့ အများအမြင်မှာ စမတ်ဖြစ်ဖို့ကို အာရုံစိုက်ပြီး ကိုယ့်ကိုကိုယ်အမြဲ ဂရုစိုက်လေ့ရှိပါတယ်။

## ၂) အမြဲ အချိန်ဇယားနဲ့ သတ်မှတ်ထားလေ့ရှိပါတယ်။
အလုပ်တွေနဲ့အမြဲဖိစီးနေခြင်းက လူကိုလည်း စိတ်ဖိစီးပြီး မလန်းဆန်းစေနိုင်ပါဘူး။ အဲဒါကြောင့် အမြဲပျော်ရွှင်လန်းဆန်းနေတတ်တဲ့မိန်းကလေးက များသောအားဖြင့် ဘယ်အလုပ်မဆို အချိန်ဇယားလေးနဲ့ သတ်မှတ်ထာ းတတ်ပါတယ်။ အချိန်ဇယားအတိုင်းသတ်မှတ်ထားတဲ့အချိန်မှာ သတ်မှတ်ထားတဲ့အလုပ်ကိုသာ အာရုံစိုက်လိုက်တဲ့အခါ အလုပ်တွေကိုခေါင်းအေးအေးနဲ့ အပြီးအစီးလုပ်နိုင်တာပေါ့။ အဲလိုအလုပ်တွေ အချိန်မီပြီးစီးတဲ့အခါ အလုပ်နဲ့ပတ်သက်တဲ့စိတ်ဖိစီးမှု နည်းတဲ့အတွက် သူများထက်ကို ပိုပြီး ပေါ့ပါးလန်းဆန်းစေနိုင်ပါတယ်။

## ၃) စိတ်ကို အမြဲရှင်းရှင်းထားလေ့ရှိပါတယ်။
စိတ်ကိုလည်း အမြဲလို ဖွင့်ထားတတ်ပါတယ်။ အမြဲတမ်း စိတ်ထဲမှာ မြုံစိစိနဲ့ စိတ်မကြည်တာမှန်သမျှကို မြိုသိပ်မထားတတ်ပါဘူး။ စိတ်ကို စိတ်ညစ်ညူးမှုတွေနဲ့ အမြဲပိတ်လှောင်မထားတတ်ပါဘူး။ စိတ်ညစ်ညူးမှုတွေနဲ့အမြဲပိတ်လှောင်နေတဲ့သူတွေရဲ့မျက်နာမှာလည်း ပျော်ရွှင်မှု့ကို မမြင်ရတတ်ပါဘူး။ စိတ်ထဲမှာ မရှင်းရင် ချက်ချင်းမေး၊ ချက်ချင်းပြေပျောက်၊ စိတ်ကောက်စိတ်ဆိုး၊စိတ်ပုပ်စိတ်ယုတ်လုံးဝမထားဘဲ စိတ်ကိုအမြဲ ကောင်းကောင်းနဲ့ ရှင်းနေအောင် နေတဲ့သူရဲ့မျက်နှာက အမြဲလန်းဆန်းနေတတ်ပါတယ်။

## ၄) အမြဲလို ပြုံးရွှင်နေလေ့ရှိပါတယ်။
ထူးခြားတာတစ်ခုက ထိုသူတွေက စိတ်ညစ်စရာကို ရယ်စရာလုပ်ပစ်တတ်တာပါပဲ။ ခုနေ ငွေတပြားမှမရှိလို့ ဘယ်လိုလုပ်ရမလဲဆိုပြီး ပူပန်နေမယ့်အစား စိတ်ညစ်မခံဘဲ ထိုင်ရယ်ပစ်နေတတ်တဲ့သူမျိုးပေါ့။ အဆိုးတွေအကြောင်းကိုလည်း ပြောပြနေရင်းနဲ့ ရယ်နေတတ်သူတွေပါ။ ပြောချင်တာက အဆိုးတွေအကောင်းတွေဆိုတာ တလှည့်စီကြုံရမှာကို နားလည်ထားသူတွေဖြစ်ပြီး အဆိုးကြုံလာလည်း ရယ်မောခြင်းနဲ့ဖြတ်သန်းလိုက်တာပါပဲ။

## ၅) သူမတို့က ကြင်နာတတ်သူတွေပါ။
ကြင်နာတတ်သူတွေက စိတ်ကြည်နူးနေလေ့ရှိပါတယ်။ အခြားသူများကို အထူးသဖြင့် ကိုယ့်ထက်နိမ့်ကျသူများကို အထက်စီးက ဆက်ဆံဖို့ထက် ကြင်နာစွာဆက်ဆံခြင်းက လူတစ်ယောက်ရဲ့စိတ်ကိုလည်း နူးညံ့စေသလို၊ ကြည်နူးစိတ်ကြောင့်လည်း ပျော်စရာဖြစ်လာတတ်ပါတယ်။

## ၆) သူတို့မှာ ရှိတာလေးတွေကို ကျေးဇူးတင်တတ်ပါတယ်။
သူတို့က အလိုလောဘကြောင့် အမြဲတပ်မက်စိတ်မဖြစ်နေတတ်ပါဘူး။ ရှိထားတာလေးနဲ့တင် ကြံဖန်ကျေးဇူးတင်နေတတ်ပါတယ်။ ပြောချင်တာက ကိုယ်မှာ တစ်ကျပ်ရှိရင် တစ်ကျပ်နဲ့ပျော်အောင်နေတာမျိုးပေါ့။ တစ်ကျပ်ရှိပြီး တစ်ထောင်လိုချင်စိတ်ရှိနေရင် ပူလောင်နေတတ်ပါတယ်။ အဲလို အလိုလောဘစိတ်နဲ့သူက ဘယ်မှာပျော်ရွှင်နိုင်ပါ့မလဲ။

## ၇) ပုံမှန်လေ့ကျင့်ခန်းလုပ်လေ့ရှိပါတယ်။
လေ့ကျင့်ခန်းပုံမှန်လုပ်ခြင်းက ကျန်းမာရေးနဲ့ညီညွှတ်စေတော့ ကျန်းမာရေးမကောင်းလို့ စိတ်ညစ်ရတာမရှိနိုင်ပါဘူး။ လူတစ်ယောက်အတွက်အရေးကြီးတဲ့အရာထဲမှာ ကျန်းမာရေးလည်း ပါတယ်ဆိုတာ သူတို့က သိထားပါတယ်။ အဲဒါကြောင့်ကျန်းမာအောင်လည်း ဂရုစိုက်တတ်ပါသေးတယ်။

## ၈) သူတို့သတ်မှတ်ထားတဲ့ရည်မှန်းချက်တွေရှိပါတယ်။
အမြဲလို လန်းဆန်းတက်ကြွနေတတ်တဲ့ နောက်ထပ်အကြောင်းရင်းထဲမှာ သူတို့ရဲ့ရည်မှန်းချက်တွေကို ပုံဖော်ဖြစ်နေခြင်းလည်း ပါဝင်ပါတယ်။ သူမတို့ သတ်မှတ်ထားတဲ့ ရည်မှန်းချက် သေးသေးပဲဖြစ်ဖြစ်၊ ကြီးကြီးပဲဖြစ်ဖြစ် တခုခြင်းကို တဖြေးဖြေးပုံဖော်နေခြင်းက အကောင်အထည်ပေါ်လာခါနီးလေ ပိုပြီး ပျော်ရွှင်တက်ကြွလေပါပဲ။

## ၉) တစ်ယောက်ထဲလည်း အချိန်ကိုအသုံးချတတ်ပါတယ်။
အမြဲပျော်ရွှင်နေတတ်ဖို့ နေတတ်ဖို့ပဲလိုတာပါ။ အပေါင်းအသင်းတွေရှိမှ ၊ သူငယ်ချင်းတွေရှိမှရယ် မဟုတ်ပါဘူးနော်။ အမြဲပျော်ရွှင်နေတတ်တဲ့မိန်းကလေးတွေက တစ်ယောက်ထဲဖြစ်နေရင်တောင် ကိုယ့်နှစ်သက်တာလေးတွေလုပ်နေရလို့ ပျော်နေတတ်ပါသေးတယ်။

## ၁၀) အကောင်းမြင်တတ်သူဖြစ်ပါတယ်။
ဘယ်လိုအခြေအနေမျိုးကြုံပါစေ။ အကောင်းမြင်စိတ်နဲ့ ဖြတ်သန်းခြင်းကလည်း ပျော်ရွှင်စေပါတယ်။ အမြဲရွှင်လန်းနေတတ်တဲ့မိန်းကလေးတွေမှာ ထိုအကျင့်လေး ရှိနေတတ်ပါတယ်။

## ၁၁) စည်းစနစ်ကျတဲ့သူတွေဖြစ်ပါတယ်။
ဘယ်အလုပ်ကိုမဆို စည်းစနစ်ကျစွာလုပ်တတ်သူမို့ နှစ်ခါပြန်လုပ်ရတယ်ဆိုတာ နည်းမှာပါ။ အဲဒါကပဲ အလုပ်ဝန်ပိခြင်းက ကင်းစေပါတယ်။ အဲဒီ့တော့ အမြဲပေါ့ပါးလန်းဆန်းနေတာ မဆန်းပါဘူး။

## ၁၂) သူတို့ကိုယ်သူတို့ လက်ခံနိုင်တဲ့သူတွေဖြစ်ပါတယ်။
သူတို့က အသားမည်းလည်း သူတို့ကိုသူတို့ လက်ခံနိုင်တယ်၊ သူတို့က ရုပ်ဆိုးလည်း သူတို့ကိုသူတို့ လက်ခံနိုင်တယ်။ သူတို့မှာ ရှိနေတဲ့ မပြုပြင်မပြောင်းလဲနိုင်တဲ့ကိစ္စလေးအတွက်လောက်နဲ့ ကမ္ဘာလောကကြီးကို ပတ်ပြီးအပြစ်မတင်တတ်ကြပါဘူး။ အရှိကိုအရှိအတိုင်းလက်ခံနိုင်ပြီး ကိုယ်စွမ်းဆောင်နိုင်တာကိုသာ အာရုံစိုက်လို့ သူတို့အတွက်က ပိုပြီး ပျော်ရွှင်နိုင်ပါတယ်။ 