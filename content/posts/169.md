+++
date = "2025-09-04T01:55:03+06:30"
title = 'ရုပ်ရှင်ဇာတ်လမ်းတွေကြည့်ခြင်းဖြင့် ဘာတွေသင်ယူနိုင်မလဲ။'
recorded = false
description = "ရုပ်ရှင်ဇာတ်လမ်းကြည့်ခြင်းမှ သင်ယူနိုင်သော အကျိုးကျေးဇူးများကို ရှင်းလင်းဖော်ပြထားသော ဆောင်းပါးတစ်ပုဒ်။"
categories = ["Entertainment", "Self-Improvement"]
tags = ["Movies", "Life Lessons", "Personal Growth"]
slug = "lessons-from-watching-movies"
cover = ""
preview = ""
+++
ရုပ်ရှင်ဇာတ်လမ်းတွေကြည့်ခြင်းဖြင့် သင်ယူတတ်ရင် ရနိုင်တာတွေအများကြီးရှိပါတယ်။ ရုပ်ရှင်ဇာတ်လမ်းတွေဆိုတာက အလကားစိတ်ကူးယဉ်ပြီးဖြစ်လာတာမဟုတ်ပါဘူး။ လူတွေရဲ့ စရိုက်တွေ၊ စိတ်နေသဘောထားတွေ၊ သမိုင်းကြောင်းတွေ၊ ချစ်ခြင်းမေတ္တာတွေကနေကိုမှ ဇာတ်အိမ်ဖွဲ့ပြီး အသက်သွင်းနိုင်မယ့် ဇာတ်ကောင်တွေသုံးပြီး ကြည့်ရှုတဲ့သူတွေရဲ့ရင်ထဲရောက်သွားအောင် ရိုက်ပြဖန်တီးထားတာပါ။ အဲဒါကြောင့် လူတွေရဲ့စရိုက်အမျိုးမျိုး၊ စိတ်ထားအမျိုးမျိုး၊ လူနေမှုဘဝအမျိုးမျိုး စုံလင်နေအောင် မြင်နိုင်မှာပါ။ ရုပ်ရှင်ဇာတ်လမ်းတွေကြည့်ခြင်းကြောင့် ဘာတွေသင်ယူနိုင်မလဲဆိုတာပြောပြပေးချင်ါတယ်။

## ၁) လူတွေရဲ့ စိတ်ထားကို သိနိုင်ပါတယ်။
ရုပ်ရှင်ဇာတ်လမ်းတွေမှာ လူအမျိုးမျိုးသဏ္ဍန်တူအောင်လုပ်ထားတာတွေပါတဲ့အတွက်ကြောင့် လူတွေရဲ့စိတ်ထားတွေကို သိမြင်နိုင်ပါတယ်။ စိတ်ထားကောင်းသူက ဘယ်လို၊ စိတ်ထားယုတ်ညံသူကဘယ်လို၊ တစ်ကိုယ်ကောင်းဆန်တတ်သူကဘယ်လိုစသည်ဖြင့် လူတွေရဲ့ကောင်းသောစိတ်၊ မကောင်းသောစိတ်ကို မြင်နိုင်တဲ့အတွက် ကိုယ်သာဆို သူ့နေရာမှာ ဘယ်လိုစိတ်ထားလိုက်မယ်ဆိုတဲ့စိတ်မျိုး ဝင်လာစေနိုင်ပါတယ်။ ဘာပဲပြောပြော ရုပ်ရှင်ထဲကမတရားခံရသူအစား ကိုယ်က မခံချိမခံသာဖြစ်မိတာမျိုး၊ မတရားလုပ်သူကို မုန်းတီးမိတာမျိုး၊ တွေ ခံစားလာရနိုင်တဲ့အတွက် ကိုယ်တိုင်ကျရင် မတရားလုပ်ဖို မကောင်းဘူးဆိုတာကို သိသွားပါတယ်။ မကောင်းသောစိတ်မျိုး၊ အပြုအမူမျိုးလုပ်ချင်စိတ်ကိုလည်း အဟန့်အတားဖြစ်စေနိုင်ပါတယ်။

## ၂) လူနေမှုဘဝတွေကို သိနိုင်ပါတယ်။
သမိုင်းကြောင်းပြန်ရိုက်ထားတဲ့ဇာတ်လမ်းမျိုးဆိုရင် ဟိုးအရင်လူနေမှုက ဘယ်လိုဆိုတာ သိသွားနိုင်ပါတယ်။ ပညာရေးဉာဏ်ရည်အဆင့်အတန်းက ဘယ်လိုမျိုး၊ လူတွေရဲ့နေထိုင်မှုစနစ်ကဘယ်လို စသည်ဖြင့် ရုပ်ရှင်ရိုက်ပြထားတဲ့အတွက်ကြောင့် သမိုင်းကြောင်းတွေအကြောင်းသိနိုင်ပါတယ်။

## ၃) စိတ်အပန်းပြေစေပါတယ်။
ဟာသကားတွေ ကြည့်တဲ့အခါ ရယ်မောစေလို့ သင့်ရဲ့စိတ်ဖိစီးမှုကို ပြေလျော့စေပါတယ်။ ပြင်ပက စိတ်ညစ်ခြင်း၊ စိတ်ပူပန်ခြင်းတွေကိုတောင် သတိမရနိုင်တော့ဘဲ ဇာတ်လမ်းထဲက ဇာတ်ကောင်မှာသာ စိတ်ဝင်စားပြီး မျောပါသွားနိုင်တဲ့အတွက် ပူပန်မှုတွေကိုတောင် မေ့ပျောက်စေနိုင်ပါတယ်။

## ၄) ဘာသာစကားအသုံးအနှုန်းတိုးတက်စေနိုင်ပါတယ်။
နိုင်ငံခြားဇာတ်လမ်းမျိုးမှာဆို သူတို့ပြောဆိုတဲ့စကားအတိုလေးတွေဆိုရင် နားစွဲလွယ်ပြီး လက်တွေ့ဘဝမှာတောင် ပြန်လည်အသုံးချနိုင်ပါသေးတယ်။ တကူးတကသင်တန်းတက်ပြီးမှ သင်ယူနိုင်တာမျိုးမဟုတ်ဘဲ ဇာတ်လမ်းကြည့်ပြီး သင်ယူနိုင်ပါတယ်။

## ၅) အခြားနိုင်ငံများရဲ့ယဉ်ကျေးမှု၊ ဝတ်စားဆင်ယင်မှု၊ နေထိုင်မှု၊ လူမှုဘဝတို့ကိုလည်းသိနိုင်ပါတယ်။
အခြားနိုင်ငံများရဲ့ ယဉ်ကျေးမှုအသီးသီး ၊ ဝတ်စားဆင်ယင်မှု၊ နေထိုင်မှုပုံစံ စသည်တို့ကိုလည်း ရုပ်ရှင်ကားကြည့်နေတဲ့ နာရီပိုင်းလေးအတွင်းမှာတင်သိနိုင်ပါတယ်။ အဲဒါအပြင် နိုင်ငံခြားက ပညာရှင်တွေအကြောင်းပြန်ရိုက်ထားတဲ့ဇာတ်လမ်းမျိုးဆိုရင် ကိုယ်မသိလိုက်၊ မမှီလိုက်တာတွေကိုတောင် ဇာတ်လမ်းထဲမှာ ပြန်ကြည့်လိုရနိုင်ပါတယ်။

## ၆) သမိုင်းစာအုပ်မဖတ်ချင်သူတွေအတွက် ရုပ်ရှင်ကြည့်ပြီး အဆင်ပြေစေနိုင်ပါတယ်။
သမိုင်းစာအုပ်တွေက အထူကြီးတွေမို့၊ ဖတ်ရမှာပျင်းလို့ စိတ်မညစ်ပါနဲ့။ ရုပ်ရှင်ပြန်ရိုက်ထားတဲ့တစ်ချို့ဇာတ်လမ်းတွေက အဲဒီ့အခက်အခဲတွေကို ပြေလည်စေပါလိမ့်မယ်။ ခေါင်းပူနေအောင် စာအုပ်အထူကြီးတွေကို ဖတ်ပြီးချွေးပျံနေစရာမလိုတော့ပါဘူး။ ရုပ်ရှင်တစ်ထိုင်တည်းကြည့်ပြီး ပြန်သုံးသပ်ပြန်စဉ်းစားကြည့်နိုင်ပါတယ်။

## ၇) ရသအမျိုးမျိုးခံစားရနိုင်ပါတယ်။
သိပ္ပံကားကြည့်ရင် အံအားသင့်မှု၊ စိတ်ဝင်စားမှု၊ သရဲကားကြည့်ရင် ကြောက်လန့်မှု၊ ထိတ်လန့်မှု၊ အချစ်ကားကြည့်ရင် ကြည်နူးမှု၊ ဟာသကားကြည့်ရင် ပျော်ရွှင်မှု၊ ရယ်မောမှု၊ ဒရမ်မာကားကြည့်ရင် ရင်နင့်မှု၊ ဝမ်းနည်းမှု၊ သနားမှု စသည်ဖြင့် ရသအစုံကို တစ်ထိုင်တည်း ရနိုင်ပါတယ်။
သင်ရုပ်ရှင်ကြည့်တိုင်း ဒီရုပ်ရှင်ကားထဲက ဘာတွေသင်ယူပြီး ဘာတွေ ကိုယ့်အတွက်ပြင်ဆင်သင့်လဲဆိုတဲ့အတွေးလေးနဲ့ပေါင်းစပ်လိုက်နော်။ အဲဒါဆိုရင်တော့ သင်ရုပ်ရှင်တစ်ခါကြည့်ပြီးတိုင်း သင့်အတွက် အသိဉာဏ်တစ်ခုပါ ထပ်ပြီးတိုးသွားပါစေလိမ့်မယ်။

မှတ်ချက်တစ်ခုကတော့ ကိုယ်ကြည့်တဲ့ ရုပ်ရှင်ဇာတ်လမ်းတွေက သူ့ဇာတ်လမ်းအလေ ျှာက် အရည်အသွေးမီတဲ့ ဇာတ်ကားကောင်းဆိုရင်တော့ ပိုပြီးကြည့်ရတာ အကျိုးရှိမှာပဲ ဖြစ်ပါတယ်။