+++
date = "2025-08-17T17:20:24+06:30"
title = 'ပိုမိုကောင်းမွန်သော လုပ်ငန်းခွင်နေရာတစ်ခု ဘယ်လိုဖန်တီးမလဲ။'
recorded = false
description = "လုပ်ငန်းခွင်မှာ ပိုမိုကောင်းမွန်စေဖို့ အလင်းရောင်၊ သန့်ရှင်းမှု၊ ပြုံးရွှင်မှု စသည့် အကြံပြုချက်များပါဝင်သည်။"
categories = ["Workplace", "Career Success"]
tags = ["workplace", "productivity", "motivation", "environment"]
slug = "better-workplace-tips"
cover = ''
preview = ''
+++
လုပ်ငန်းခွင်ထဲမှာ ရွှင်လန်းတက်ကြွနေခြင်းက သင့်ရဲ့အလုပ်အောင်မြင်စွာပြီးမြောက်ခြင်းနဲ့လည်း ဆက်စပ်နေပါတယ်နော်။ အလုပ်တွေ ပြီးမြောက်အောင်မြင်ဖို့ သင့်ရဲ့အလုပ်ခွင်နေရာ၊ သင့်ရဲ့အလုပ်ခွင်က အပေါင်းအသင်း၊ အကြီးအကဲ စတဲ့ အချက်တွေပေါ်မှာလည်း မူတည်နေပါတယ်။ အဲဒါကြောင့် သင့်ရဲ့အလုပ်ခွင်မှာ သင့်အတွက် ပိုမိုကောင်းမွန်တဲ့ နေရာတစ်နေရာဖြစ်လာစေဖို့ လုပ်သင့်တဲ့အချက်လေးတွေဖော်ပြပေးချင်ပါတယ်။

- ၁) အလင်းရောင်ရပါစေ။
အလင်းရောင်ကောင်းစွာရတဲ့ အခန်းက သင့်ရဲ့အလုပ်တွေ မြန်မြန်ပြီးမြောက်ဖို့ လန်းဆန်းတက်ကြွစေပါတယ်။ အလင်းရောင်ကောင်းစွာမရဘဲ မှောင်မိုက်နေတဲ့အခန်းထဲမှာဆိုရင် သင့်ရဲ့စိတ်တွေလည်း ထိုင်းမှိုင်းနေမှာမို့ ဘယ်လိုမှ အလုပ်ကို တက်ကြွစွာလုပ်ဆောင်နိုင်မှာမဟုတ်ပါဘူး။ အဲဒါကြောင့် သင့်ရဲ့အလုပ်နေရာကို အလင်းရောင်ရဖို့လိုပါတယ်။

- ၂) သန့်ရှင်းမှုရှိပါစေ။
အလုပ်စားပွဲက အမှိုက်တွေ၊ စာရင်းစာရွက်တွေလုံးထွေးပြီး ပစ်ထားတဲ့နေရာဆိုရင် ဘယ်လိုလုပ် သင့်အတွက် တက်ကြွမှုရှိနိုင်ပါ့မလဲ။ မြင်လိုက်တာနဲ့တင် အလိုလို စိတ်ရှုပ်ထွေးပြီး လူကပါ လေးလံထိုင်းမှိုင်းနေမှာပါ။ သန့်ရှင်းမရှိတဲ့အခါ ကျန်းမာရေးနဲ့လည်း မညီညွှတ်နိုင်လို့ အလုပ်ကို ကြိုးစားပမ်းစားလုပ်နိုင်မှာမဟုတ်ပါဘူး။

- ၃) သပ်ရပ်မှုရှိပါစေ။
မြင်ယောင်ကြည့်လိုက်ပါ၊ ဖိုင်တွေက ဖွင့်လျက်တမျိုး၊ ပိတ်လျက်တမျိုး၊ စာရင်းစာအုပ်တွေက ဟိုနားတင်၊ ဒီနားဖွင့်၊ စာရွက်တွေပေပွ နေတဲ့ အလုပ်နေရာမှာ သင်ဘယ်လိုများ စိတ်ကြည်လင်နိုင်ပါ့မလဲ။ အလုပ်တွေက မပြီးလို့ လူကစိတ်ဖိစီးနေရတဲ့အထဲ အလုပ်ချိန်ပြီးတာနဲ့ စားပွဲမှာ ပုံပွနေတဲ့ဖိုင်တွေရှင်းရတာနဲ့တင်အချိန်သပ်သပ်ထပ်ကုန်အုံးမယ်မဟုတ်လား။ တွေးရင်းနဲ့တောင် သင်စိတ်ရှုပ်လာမှာပါ။ အချိန်တွေ အလဟဿကုန်လေခြင်းလို့ ယူကြုံးမရလည်းဖြစ်နေမိမှာပါ။ အဲဒါကြောင့် စပြီးအလုပ်လုပ်ကတည်းက စားပွဲပေါ်မှာရှိသင့်တာတွေပဲထားပါ။ သပ်ရပ်မှုရှိပါစေ။ စင်ပေါ်ပြန်ထားသင့်တာမျိုး ချက်ချင်းပြန်ထားပါ။ အဲဒါက သင့်ကို စိတ်ကြည်လင်စေမှာပါ။

- ၄) ပြုံးရွှင်ရယ်မောပါ။
အပြုံးက တစ်ယောက်ကို တစ်ယောက်ကူးစက်လွယ်တယ်ဆိုတာ သင်ကြားဖူးတယ်မဟုတ်လား။ အလုပ်ခွင်မှာ တစ်ယောက်ကို တစ်ယောက် ပြုံးရယ်ပြလိုက်ခြင်းက ဘာပဲဖြစ်ဖြစ် တခဏတော့ စိတ်ကြည်လင်သွားစေတာပါပဲ။ အဲဒါကြောင့် လူတိုင်းကို ပြုံးပြပါ၊ ရယ်မောပါ။

- ၅) အကောင်းဘက်ဖြည့်တွေးပေးပါ။
အလုပ်ခွင်မှာ မပြောချင်ပေမယ့် ပြောရမယ့်စကားမျိုးရှိနေတာမျိုး၊ သင့်လုပ်ဖော်ကိုင်ဖက်ကလည်း သင့်အပေါ်မပြောချင်ပေမယ့် ပြောရတာမျိုး ရှိနိုင်ပါတယ်။ အဲလိုအခါမျိုးမှာ သူကဘာမို့ ငါ့ကိုဒီလိုပြောလဲ….ဆိုပြီး တနုံနုံတွေးလို့ စိတ်မခုပါစေနဲ့။ ချက်ချင်း သူ့ဘက်ကနေ ဖြေတွေး တွေးပေးလိုက်ပါ။ အဲဒါက သူ့အတွက်မဟုတ်ပါဘူးနော်။ သင့်အတွက်ပါ။ သင်စိတ်ကြည်လင်နေတော့ သင့်အလုပ်တာဝန်ကို သင်ကောင်းမွန်စွာ လုပ်ဆောင်နိုင်တာပေါ့။

- ၆) လေထုကို သန့်စင်ပေးတဲ့ indoor plant လေးတွေ စိုက်ပါ။
သင့်စားပွဲမှာ ထိုအပင်ငယ်လေးရှိခြင်းက သင့်စိတ်ကို ကြည်လင်စေပါလိမ့်မယ်။ ပုံမှန် ရေလောင်း၊ ဆေးကျွေး လုပ်ပေးသင့်တာလေးတွေ လုပ်ပေးကြည့်ပါ။ အဲဒါက အပင်လေး လန်းဆန်းလာလေလေ သင်လည်း စိတ်ကြည်လင်လာလေလေပါပဲ။ မယုံမရှိပါနဲ့နော်…..သင့်အတွက် စိတ်ချမ်းသာစေမှာပါ။

- ၇) ပန်းအိုးထိုးပေးပါ။
သင့်စားပွဲမှာ သင်အရမ်းကြိုက်တတ်တဲ့ပန်းမျိုး ဝယ်ပြီး အလှဆင်ပေးပါ။ အများကြီးမလိုပါဘူးနော်…..ဥပမာ၊ နှင်းဆီတပွင့်လိုမျိုးပေါ့။ သင့်စိတ်ကြိုက်အရောင်နဲ့ သင်စိတ်ကြိုက်ဆင်ပါ။ အဲဒါက သင့်အတွက် စိတ်ကြည်လင်စေပါတယ်။ ပန်းအိုးလေးကိုမြင်နေတာနဲ့တင် အလိုလို စိတ်ကြည်နူးနေတာမျိုးပါ။

- ၈) အမွှေးနံ့ဖြန်းပေးပါ။
ကိုယ်ကြိုက်တတ်တဲ့အနံ့မျိုးဖြန်းထားတာကလည်း စိတ်ကြည်လင်စေပါတယ်။ ဒါပေမယ့် အများနဲ့ အတူ တွဲထိုင်ရတဲ့နေရာမျိုးဆိုရင်တော့ အခြားသူများကြိုက်မကြိုက်မေးကြည့်ပါအုံး။ သင့်တစ်ယောက်တည်းအတွက်ဆိုရင်တော့ အမွှေးနံစူးရှတာမျိုးမဟုတ်ဘဲ သင်းသင်းလေးနဲ့ လန်းဆန်းစေမယ့် အမွှေးနံ့မျိုးက သင့်အတွက်အဆင်ပြေမယ်ထင်ပါတယ်။ (အနံ့သင်းတာမျိုးက အခြားသူများအတွက်လည်း အနှောင့်အယှက်ဖြစ်စေမယ်မထင်ပါဘူး)

အထက်ပါအချက်လေးတွေက သင့်အလုပ်ခွင်နေရာကနေမှတဆင့် သင့်အတွက်ပိုပြီး စွမ်းဆောင်နိုင်စွမ်းတက်လာအောင် လုပ်ပေးနိုင်မယ့်အချက်လေးတွေပါ။ စာဖတ်သူတွေလည်း လုပ်ကြည့်လိုက်ပါအုံးနော်။ 