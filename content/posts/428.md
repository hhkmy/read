+++
date = "2025-09-16T06:49:58+06:30"
title = 'ပျော်ရွှင်ဖို့အတွက် မိသားစုလိုက်ပြုလုပ်နိုင်တဲ့အရာတွေ'
recorded = false
description = "မိသားစုလိုက်ပျော်ရွှင်စရာအခွင့်အလမ်းများနှင့် အတူတူလုပ်ဆောင်နိုင်သော အရာများကို ဖော်ပြထားသည်။"
categories = ["Family Life", "Happiness"]
tags = ["Family", "Happiness", "Holidays", "Activities"]
slug = "family-happiness-activities"
cover = ""
preview = ""
+++
မိသားစုဆိုတာက ဘဝရဲ့အရေးအကြီးဆုံး အစိတ်အပိုင်းပါပဲ။ မိသားစုဘ၀ သာယာပျော်ရွှင်ခြင်းက သင့်ရဲ့ဘဝပြည့်စုံခြင်းတစ်မျိုးပါ။ ကိုယ်စီတာဝန်တွေနဲ့ နေ့ဒဓူ၀ ဖိစီးမှုတွေကြားမှာ မိသားစုဘဝပျော်ရွှင်ခြင်းက အိုအေစစ်လေးပါပဲ။ အားလပ်ရက်မှာ မိသားစုလိုက် လွတ်လပ်ပျော်ရွှင်စွာ ပြုလုပ်နိုင်တဲ့ အရာလေးတွေကို ဖော်ပြပေးလိုက်ပါတယ်။ လိုက်လုပ်ကြည့်ပြီး တစ်ဦးကို တစ်ဦးချစ်ခင်မှုတွေတိုးပွားလာဖို့ အထောက်အကူပြုမယ်ထင်ပါတယ်။

## ၁) ပျော်ပွဲစားထွက်ခြင်း
ဝေးလံတဲ့နေရာတွေခရီးထွက်မှ လန်းဆန်းတာမဟုတ်ပါဘူး။ မြို့တွင်းကိုလည်း ကိုယ့်မိသားစုလိုက် ပျော်ပျော်ပါးပါးကြီး ပျော်ပွဲစားထွက်လို့ရပါတယ်။ ကလေးတွေလည်း ကျယ်ကျယ်ဝန်းဝန်းဆော့ကစားလို့ရပြီး လူကြီးတွေလည်း အနားယူလို့ရမယ့်နေရာမျိုးပေါ့။ ကလေးတွေလည်း စိတ်ကြိုက်အော်ဟစ်ခုန်ပေါက်နိင်လို့ ပျော်စရာကြီးဖြစ်နေမှာပါ။

## ၂) game ကစားခြင်း
ဘယ်နေရာမှ မသွားချင်ဘူးဆိုလည်း ကိုယ့်ခြံဝန်းထဲမှာပဲဖြစ်ဖြစ်၊ ဒါမှမဟုတ်အားလပ်ရက်မှာ ကလေးတွေရဲ့သူငယ်ချင်းတွေကိုပါ အဖော်ခေါ်ပြီး ပန်းခြံထဲမှာဖြစ်ဖြစ် parcel game ကစားတာမျိုး ၊ မိုနိုပိုလီ ဆော့တာမျိုး၊ ဆော့လို့ရပါတယ်။ လူကြီးတွေပါ ပါဝင်ကစားခြင်းက ပိုပြီး ပျော်စရာကောင်းမှာပါ။

## ၃) ဝါသနာပါရာ လုပ်ခိုင်းခြင်း
အားလပ်ရက်မှာ ကလေးက ငါးဖမ်းချင်တာမျိုး၊ ရေကူးချင်တာမျိုး၊ ပန်းချီဆွဲခြင်းတာမျိုး စသည်ဖြင့် တခုခု လုပ်ဖို့ ခွင့်ပြုပေးလို့ရပါတယ်။ လူကြီးတွေအတွက်လည်း အပန်းဖြေပြီးသားဖြစ် ကလေးတွေလည်း သူတို့နှစ်သက်ရာ သူတို့လုပ်ခွင့်ရလို့ ပျော်စရာကောင်းနေပါလိမ့်မယ်။

## ၄) ကိုယ်ပိုင်အပင်စိုက်ခြင်း
တစ်ယောက်ကို ကိုယ်နှစ်သက်ရာအပင်တစ်မျိုး ဝယ်ပေးထားပြီး အားလပ်ရက်တိုင်း အပင်လေးတွေရှင်သန်ဖို့၊ ရေလောင်းပေါင်းသင်တာမျိုး၊ မြေဖွတာမျိုး၊ အပင်အသစ်တွေထပ်တိုးစိုက်တာမျိုးလုပ်ခြင်းက ကျန်းမာစေသလို၊ စိတ်လည်း လန်းဆန်းစေနိုင်ပါတယ်။ ကိုယ်စိုက်ထားတဲ့အပင်လေးတွေ ရှင်သန်လေလေ ပိုပြီးပျော်လေလေပါပဲ။ ကလေးတွေကိုလည်း အပင်ရဲ့ကောင်းကျိုးကိုပြောပြပြီး အပင်လေးတွေကို ဂရုစိုက်တတ်အောင်သင်ပေးသင့်ပါတယ်။ မြေနေရာရှိတဲ့သူတွေအတွက် ကိုယ်ပိုင်ပန်းခြံအသေးလေးတစ်ခုဖန်တီးခြင်းက ကြည်နူးစရာကောင်းပါတယ်။ ကိုယ်ပိုင်မြေနေရာမရှိတဲ့သူတွေလည်း ပန်းအိုးငယ်လေးတွေနဲ့ အပင်ငယ်လေးတွေ စိုက်လို့ရပါသေးတယ်။

## ၅) စားပွဲကျင်းပခြင်း
မိသားစုလိုက် ဈေးဝယ်ပြီး တပျော်တပါး ကိုယ်စားချင်တဲ့အမယ်တစ်မျိုးစီပါဝင်အောင်ချက်ပြုတ်ကြပြီး စားပွဲသောက်ပွဲကျင်းပခြင်းက ပျော်စရာကောင်းပါတယ်။ အတူဝိုင်းကူကြပြီး အတူစားကြသောက်ကြနဲ့ပျော်စရာကောင်းအောင် ဖန်တီးလို့ရပါတယ်။ သိမ်းတော့လည်း အတူသိမ်းဆည်းရင်း စကားတွေတဝကြီးပြောမဆုံးတာနဲ့ ဘယ်လိုသိမ်းဆည်းလိုက်မှန်းတောင်မသိလိုက်ဘဲ နေမှာပါ။

## ၆) အပျော်ပြိုင်ပွဲလေးတွေ လုပ်ခြင်း
ကိုယ့်ကလေးရဲ့ အိမ်နီးချင်းသူငယ်ချင်းတွေကိုပါ အဖော်ခေါ်ပြီး အတုံးလေးတွေနဲ့အိမ်ဆောက်ပြိုင်တာမျိုး၊ ဘားတန်းခိုပြိုင်တာမျိုး၊ ဉာဏ်စမ်းမေးခွန်းတွေမေးရင်း ကစားကြတာမျိုးပေါ့။ အနိုင်ရတဲ့အခါ သူတို့ကြိုက်တာလေးတွေ ဆုချတာမျိုးလေးတွေနဲ့ ဆော့ကစားလို့ရပါတယ်။
အထက်ပါအချက်လေးတွေ လုပ်ကြည့်ခြင်းက မိသားစုအတွက် ချစ်ခင်မှုပိုမိုတိုးပွားလာစေပြီး ပျော်စရာလည်း ကောင်းမှာပါ။ 

သင့်မိသားစုရဲ့ချစ်စရာကောင်းတဲ့ဓာတ်ပုံလေးတွေကိုလည်း မှတ်တမ်းအဖြစ်သိမ်းထားလိုက်ဖို့ မမေ့ပါနဲ့နော်။