+++
date = "2025-09-16T03:38:29+06:30"
title = 'ဖရုံသီးစားခြင်းရဲ့ ကောင်းကျိုး ၁၀ ချက်'
recorded = false
description = "ဖရုံသီးစားခြင်းရဲ့ ကျန်းမာရေးအကျိုးကျေးဇူး ၁၀ ချက်ကို ဖော်ပြထားသော ဆောင်းပါး"
categories = ["Health", "Nutrition"]
tags = ["Pumpkin", "Health Benefits", "Nutrition"]
slug = "health-benefits-of-pumpkin"
cover = ""
preview = ""
+++
ဖရုံသီးမှာ ဗီတာမင်အေ၊ ဘီကွန်ပလက်၊ စီနဲ့ အီး၊ ပိုတက်ဆီယမ်၊ မဂ္ဂနီဆီယမ်၊ ကယ်လဆီယမ်၊ မဂ္ဂနီစ်၊ သံဓာတ်၊ ဇင့်ဓာတ်၊ ဖော့စရတ်၊ ကြေးနီ၊ ဖောလိတ်၊ ကာရိုတီးနွိုက်နဲ့ အခြား အောက်ဆီဂျင်ဓာတ်တိုးပစ္စည်းတွေပါဝင်ပါတယ်။ ဖရုံသီးစားခြင်းက သင့်ကျန်းမာရေးကို ဘယ်လိုအကျိုးသက်ရောက်စေသလဲဆိုတာ အချက် ၁၀ချက်နဲ့ဖော်ပြပေးလိုက်ပါတယ်။

## ၁) မျက်လုံးကျန်းမာရေးကို ကောင်းမွန်စေခြင်း
ဖရုံသီးဟင်းတစ်ခွက်စာက သင့်ရဲ့တစ်နေ့တာမှာ လိုအပ်နေတဲ့ ဗီတာမင်အေ ပမာဏထက်များတဲ့ပမာဏကိုတောင် ရနိုင်ပါသေးတယ်။ ဗီတာမင်အေကြောင့် အမြင်အာရုံကောင်းစေပါတယ်။ အထူးသဖြင့် အလင်းရောင်မှိန်တဲ့အခါ အားစိုက်ကြည့်ခြင်းကြောင့် မျက်ကြည်လွှာထိခိုက်ခြင်းကို ကာကွယ်ဖို့ ကူညီပေးနိုင်ပါတယ်။
အဲဒါအပြင် ဖရုံသီးမှာ ကာရိုတီးနွိုက်တွေဖြစ်တဲ့ ဘီတာကရိုတင်းနဲ့ အယ်ဖာကရိုတင်းဓာတ်တွေပါဝင်တဲ့အတွက် အသက်အရွယ်ကြောင့်အမြင်အာရုံချို့ယွင်းခြင်းနဲ့ မျက်လုံးတိမ်စွဲရောဂါများဖြစ်ပွားမှု အန္တရာယ်ကနေ လျော့ကျစေနိုင်ပါတယ်။ ကောင်းမွန်တဲ့ antioxidants တွေကြောင့် မျက်ကြောလွှာကိုကာကွယ်ပေးနိုင်ပါတယ်။

## ၂) ခုခံနိုင်စွမ်းတိုးစေခြင်း
ဖရုံသီးက အာဟာရဓာတ်တွေဖြစ်တဲ့ ဗီတာမင် အေ၊ စီ ၊ အီး၊ ကာရိုတီးနွိုက်၊ သံဓာတ်၊ မဂ္ဂနီဆီယမ်နဲ့အခြားဓာတ်တွေကို သိုလှောင်ရာဖြစ်ပါတယ်။ ဗီတာမင်အေက ရောဂါဖြစ်ပွားမှုကိုဆန့်ကျင်နိုင်တဲ့ တစ်ရှူးတွေအတွက် မရှိမဖြစ်လိုအပ်ပါတယ်။ ဘီတာကရိုတင်းကလည်း ခုံခံစွမ်းအားကိုလှုံ့ဆော်ပေးနိုင်တဲ့သတ္တိရှိပါတယ်။ ဗီတာမင်စီက ခုခံစွမ်းအားတိုးစေတဲ့ဓာတ်ဖြစ်ပြီး ကူးစက်မှုတွေကိုတိုက်ဖျက်နိုင်ပါတယ်။ ဖရုံသီးမှာပါဝင်တဲ့ အခြားသော သတ္တုဓာတ်တွေက ခုခံစွမ်းအားတိုးစေပါသေးတယ်။ ဖရုံစေ့ဟာ ဇင့်ဓာတ်ကြွယ်ဝပြီး ခုခံစွမ်းအားအတွက်ကောင်းပါတယ်။

## ၃) အစာခြေစနစ်ကောင်းမွန်စေခြင်း
အမျှင်ဓာတ်ကြွယ်ဝလို့ ဖရုံသီးက အစာချေစနစ်အတွက်ကောင်းမွန်ပါတယ်။ အမျှင်ဓာတ်က သင့်ခန္ဓာကိုယ်အစာခြေလွယ်ဖို့ကူညီနိုင်ပြီး အာဟာရဓာတ်တွေကို စုပ်ယူလွယ်စေပါတယ်။ အစာခြေလမ်းကြောင်းက အစာတွေကိုရွေးလျားဖို့ကူညီပေးပြီး ဝမ်းချုပ်ခြင်းကိုကာကွယ်ပေးနိုင်ပါတယ်။ ရေဓာတ်ကိုစုပ်ယူနိုင်ပြီး ဝမ်းလျောခြင်းကိုလည်း ထိန်းချုပ်နိုင်ပါတယ်။ မမှည့်သေးတဲ့ဖရုံသီးနဲ့ အမှည့်လွန်ဖရုံသီးကိုတော့ မစားသင့်ပါဘူး။
ဖရုံသီးရဲ့အရည်က အစာအိမ်အချဉ်ပေါက်ခြင်းကိုကုသပေးနိုင်ပါတယ်။ ဖရုံသီးအရည်တစ်ခွက်ကို ပျားရည်နည်းနည်းထည့်ပြီး တစ်နေ့မှာ ၃ကြိမ်သောက်ခြင်းက သက်သာစေနိုင်ပါတယ်။ အစားမစာခင် မိနစ်၃၀အလိုမှာသောက်သင့်ပါတယ်။

## ၄) ကိုယ်အလေးချိန်လျော့ကျဖို့ကူညီပေးနိုင်ခြင်း
ကယ်လိုရီနည်းပါးပြီး အမျှင်ဓာတ်များစွာပါဝင်မှုကြောင့် အစာခံအောင်ထိန်းပေးပါတယ်။ အဲဒါက သင့်ရဲ့အစာစားချင်စိတ်ကိုထိန်းချုပ်ပေးနိုင်ပါတယ်။ ပိုတက်ဆီယမ်ကြွယ်ဝလို့ ပိုလျှံနေတဲ့ဆားဓာတ်နဲ့ရေဓာတ်ကို ဖယ်ရှားပေးလို့ ဝိတ်ကျစေနိုင်ပါတယ်။

## ၅) အရေပြားကျန်းမာရေးအတွက်ကောင်းပြီး ငယ်ရွယ်နုပျိုစေနိုင်ခြင်း
ဗီတာမင်အေက အရွယ်တင်နုပျိုစေပြီး အရေပြားကျန်းမာရေးအတွက်ကောင်းစေပါတယ်။ ဘီတာကရိုတင်းက နေရောင်ခြည်ကြောင့် အရေပြားပျက်စီးခြင်းကို လျော့ကျစေဖို့ကူညီပေးနိုင်ပါတယ်။ ဗီတာမင် စီနဲ့အီးက အရေပြားကျန်းမာရေးကိုကောင်းမွန်စေပါတယ်။ ကောလိပ်ဂျင်ထုတ်လုပ်မှုကို မြင့်တင်ပေးနိုင်ပြီး အရေပြားအရောင်ပိုကြည်လင်ဖို့ ကူညီပေးနိုင်ပါတယ်။ ဗီတာမင်ဘီ ဖိုက်နဲ့ pantothenic acid က အရေပြားမှာ အမဲစက်ထွက်ခြင်းကို လျော့ကျစေပါတယ်။

## ၆) ယောင်ရမ်းခြင်းကိုလျော့ကျစေနိုင်ခြင်း
ကာရိုတီးနွိုက်က အသားအရေဖူးရောင်နီရဲခြင်းတွေကို သက်သာစေပါတယ်။ နာတာရှည်ကျန်းမာရေးအခြေအနေတွေကို လျော့ကျစေပြီး ကင်ဆာ၊ နှလုံးရောဂါနဲ့ အမျိုးအစား၂ဆီးချိုရောဂါနဲ့ အဆစ်ရောင်ရောဂါကိုသက်သာစေနိုင်ပါတယ်။
သွေးလွှတ်ကြောနံရံတွေမှာ ကိုလက်စထရောတွေစုပုံခြင်းကိုကာကွယ်ဖို့ကူညီပေးနိုင်ပါတယ်။ အယ်ဖာကရိုတင်းက အရွယ်မတိုင်မီအိုမင်းရင့်ရော်ခြင်းကို နှေးစေပြီး ယောင်ရဲနေတဲ့အနာတွေကို သက်သာစေနိုင်ပါတယ်။ ဗီတာမင်အီးကြောင့် ကင်ဆာနဲ့ အင်ဇိုင်းမားဖြစ်ပွားစေတဲ့အန္တရာယ်ကိုလည်းပဲ သက်သာစေနိုင်ပါတယ်။

## ၇) ကိုယ်ဝန်ဆောင်ချိန်အတွက်သင့်တော်ခြင်း
ဖရုံသီးနဲ့ ဖရုံစေ့က ကိုယ်ဝန်ဆောင်အတွက်သင့်တော်ပြီး များစွာသော အာဟာရဓာတ်တွေပါဝင်တာကြောင့် သန္ဓေသားဖွံ့ဖြိုးမှုအတွက် အထောက်အကူဖြစ်စေပါတယ်။ အစာခြေစနစ်ကိုကောင်းမွန်စေတဲ့အတွက် ဗိုက်အောင့်ဗိုက်နာခြင်းတွေအတွက်သက်သာစေနိုင်ပါတယ်။
ဖရုံသီးမှာပါတဲ့ သံဓာတ်က ညအချိန်အိပ်မပျော်တဲ့ရောဂါကို ကာကွယ်နိုင်ပါတယ်။ ခန္ဓာကိုယ်ကို အောက်ဆီဂျင်ဓာတ်တွေပို့ဆောင်ပေးပြီး လမစေ့မီ ကလေးစောမွေးခြင်းကိုလည်း ကာကွယ်ပေးနိုင်ပါတယ်။ ဒါပေမယ့် ဗိုက်ထဲမှာမသက်မသာဖြစ်စေနိုင်တာမို့ အလွန်အကျွံတော့မစားသင့်ပါဘူး။

## ၈) ကိုယ်ကာယလေ့ကျင့်ခန်းမတိုင်မီ စားဖို့သင့်တော်ခြင်း
ဖရုံသီး၊ ကန်စွန်းဥနဲ့ သခွားမွှေးတွေက လေ့ကျင့်ခန်းအတွက်ကောင်းမွန်တဲ့အစားအစာဖြစ်ပါတယ်။ ကာဗွန်ဟိုက်ဒရိတ်ကို စီမံပေးနိုင်တာမို့ အသီးတွေနဲ့မတူဘဲ ကြွက်သားတွေထဲကို ကလိုင်ကိုဂျင်ထပ်ဖြည့်ပေးနိုင်ပါတယ်။

## ၉) သွေးဖိအားလျော့ကျစေခြင်း
ပိုတက်ဆီယမ်ကြွယ်ဝတဲ့အတွက်ကြောင့် သွေးတိုးခြင်းကို ထိန်းချုပ်ဖို့ကူညီပေးနိုင်ပါတယ်။ ဗီတာမင်စီက သွေးဖိအားကိုလျော့ကျစေနိုင်ပါတယ်။ ချက်ပြုတ်ထားတဲ့ဖရုံသီးတစ်ခွက်စာက ဗီတာမင်စီ ၂၀ရာခိုင်နှုန်းပါဝင်ပါတယ်။ ဗီတာမင်အေကလည်း နလုံး၊ အဆုတ်နဲ့ ကျောက်ကပ်ရဲ့လုပ်ဆောင်ချက်တွေကို မြင့်တင်ပေးနိုင်ပါတယ်။ အမျှင်ဓာတ်ကြောင့် ကိုလက်စထရောပမာဏကို ထိန်းသိမ်းပေးနိုင်ပါတယ်။ အဲဒါကြောင့်လေဖြတ်ခြင်းနဲ့နှလုံးရောဂါဖြစ်ပွားမှုအန္တရာယ်ကို လျော့ကျစေနိုင်ပါတယ်။

## ၁၀) သန္ဓေသားဖွံ့ဖြိုးမှုကို အထောက်အကူဖြစ်စေခြင်း
ဗီတာမင်ဘီကွန်ပလက်ကြောင့် သန္ဓေသားကို ဖွံ့ဖြိုးဖို့ကူညီပေးနိုင်ပါတယ်။ ဗီတာမင်အီး ၊ antioxidant တွေကလည်းပဲ သန္ဓေသားကို ကျန်းမာဖို့ကူညီပေးနိုင်ပါတယ်။ အဆိပ်ဖြစ်စေတဲ့ ကွန်ပေါင်းတွေမှ ကာကွယ်ပေးနိုင်ပါတယ်။ ဖရုံစေ့မှာ အိုမီဂါသရီးဖက်တီးအက်ဆစ်ပါဝင်ပါတယ်။

https://www.top10homeremedies.com/kitchen-ingredients/top-10-health-benefits-pumpkins.html လင့်မှာဘာသာပြန်ဖော်ပြခြင်းဖြစ်ပါတယ်။