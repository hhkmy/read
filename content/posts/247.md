+++
date = "2025-09-07T04:38:37+06:30"
title = 'ဘယ်လိုခွင့်လွှတ်ပြီး ပျော်ရွှင်တဲ့ဘဝကိုနေထိုင်ကြမလဲ'
recorded = false
description = "ဘယ်လိုခွင့်လွှတ်ပြီး ပျော်ရွှင်တဲ့ဘဝကိုနေထိုင်ရမလဲဆိုတာအကြောင်းအရာများကို ဖော်ပြထားသော ဆောင်းပါးဖြစ်သည်။"
categories = ["Self-Improvement", "Mental Health"]
tags = ["Forgiveness", "Happiness", "Positivity"]
slug = "how-to-forgive-and-live-happily"
cover = ""
preview = ""
+++
## ၁) ခွင့်လွှတ်ပေးလိုက်ပါ။
လူ့ဘဝမှာ လူအမျိုးမျိုး စိတ်အထွေထွေပါပဲ။ ကိုယ်ကောင်းခဲ့ပေမယ့် ကိုယ့်အပေါ်ပြန်ကောင်းတဲ့သူရှိမယ်၊ မကောင်းတဲ့သူရှိမယ်။ ယုတ်မာတဲ့သူရှိမယ်။ ချောက်တွန်းတဲ့သူရှိမယ်။ အမျိုးမျိုးတွေ့ရမှာပါပဲ။ အရေးကြီးတာက သူ့တို့ကြောင့် ကိုယ့်ဘဝရဲ့စာမျက်နှာ အမြဲညစ်ပတ်မနေဖို့ပါပဲ။ ပြန်တွေးတိုင်း စိတ်တိုဒေါသထွက်နေရင် ကိုယ့်ဘဝရဲ့ တစ်နေ့တာ ညစ်ညမ်းသွားတာပါပဲ။ အဲဒီတော့ ပြန်မတွေးဘဲ ခွင့်လွှတ်ပေးလိုက်ပါ။ 

## ၂) မေ့ပစ်လိုက်ပါ။
ကိုယ်က မမေ့ပစ်ရင် အမြဲတသသ ပြန်တွေးတိုင်း ကိုယ်ပဲနာကျင်မယ်၊ ဒေါသထွက်မယ်။ ကိုယ်ပဲစိတ်ဖိစီးနေရမှာပါ။ သူတို့ကို ခွင့်လွှတ်ပေးလိုက်ခြင်းက ကိုယ့်ကိုကိုယ် သနားခြင်းတစ်မျိုးပါပဲ။ “သူတို့ကို သနားစရာမလိုဘူး…..ကိုယ့်ကိုကိုယ်သနားတဲ့အနေနဲ့ အားလုံးကိုမေ့ပစ်မယ်” အဲဒီလိုတွေးပါ။ 

## ၃) ကျေးဇူးတင်တတ်ပါစေ။
ဘယ်လောက်ပဲ သူတို့ကြောင့် ကိုယ်နာကျင်ခံစားခဲ့ရပါစေ။ အနည်းဆုံး သင်ခန်းစာတစ်ခုတော့ ကိုယ်ရခဲ့မှာပါပဲ။ အဲဒီ့သင်ခန်းစာကို ဆုပ်ကိုင်ပြီး နောက်ထပ်နာကျင်မှုတွေမကြုံနိုင်အောင် ပြင်ဆင်တတ်ခြင်းက အဆိုးထဲက ရလဒ်ကောင်းတစ်ခုပါပဲ။ သူတို့ဘယ်လောက်ဆိုးဆိုး ကိုယ့်အတွက်တော့ ရလဒ်ကောင်းတစ်ခုရသွားတဲ့အတွက် သူတို့ကို ကျေးဇူးတင်တတ်ပါစေ။ “သူတို့လုပ်ခဲ့သမျှ ဒီနေ့ကစပြီး ငါမေ့ပစ်လိုက်ပြီ…..။ နောက်တစ်ချိန်တွေတဲ့အခါ ကျေးဇူးတင်တဲ့အနေနဲ့ အပြုံးတစ်ခုလှိုက်လှိုက်လှဲလှဲ ပြုံးနိုင်အောင် ငါကြိုးစားမယ်” အဲဒီလိုလေးတွေးပြီး ပြုံးကြည့်ပါ၊ သင်ကအောင်နိုင်သူပါပဲ။ 

## ၄) အကောင်းမြင်စိတ်ဖြင့် တွေးပါ။
တစ်နေ့လုံးမှာ ကိုယ့်အပေါ် ဝေဖန်သူ၊ ဟားတိုက်သူ၊ လှောင်ပြောင်သူ စသည်ဖြင့် တွေ့ရမှာပါပဲ။ အဲလိုတွေကြုံရတဲ့အခါ အသေးအဖွဲလေးပါ၊ ကိုယ်ကျေနပ်မယ့်အတွေးတစ်ခုတွေးပြီး ကျေနပ်လိုက်ပါ။ ဥပမာ။ ကိုယ့်ကိုဝေဖန်သူတွေ့တဲ့အခါ “အော်….သူက အဲလိုပဲ လူတကာကိုဝေဖန်နေကြပဲ မဆန်းပါဘူး” ထိုကဲ့သို့တွေးလိုက်တာမျိုးပါ။ ကိုယ်က ဒေါသမထွက်ဖြစ်တဲ့အခါ ကိုယ့်အတွက် စိတ်ဖိစီးမှု တစ်ခုအလကားမတိုးလာတော့ပါဘူး။ 

## ၅) ရယ်မောပါ။
အရမ်းစိတ်ဖိစီးနေတာမျိုး၊ ရုန်းကန်နေရတဲ့ဘဝကြီးမှာ ဖိစီးမှုတွေက အများကြီးပါပဲ။ ဖိစီးမှုကို ပိုက်ထားပြီး ငိုင်နေရင်တော့ ဘာမှအလုပ်မဖြစ်ပါဘူး။ ဖိစီးမှုဆိုတာ ကိုယ့်ဟာကိုယ်ဖြေဖျောက်နိုင်တဲ့အရာလို့တွေးပါ။ ဖိစီးမှုတွေများလာပြီလို့ ခံစားရတဲ့အခါ ရယ်မောဖို့လိုပါတယ်။ social media ပေါ်မှာ ရယ်စရာဗီဒီယိုလေးတွေ ရှာပြီးကြည့်တာမျိုး၊ ရယ်စရာစာအုပ်လေး ကောက်ဖတ်လိုက်တာမျိုး လုပ်ပေခြင်းဖြင့် သင့်ဖိစီးမှုတွေ ပြေလျော့စေပါတယ်။ ရယ်မောစရာကို ရှာဖွေရယ်မောပစ်လိုက်ပါ။ 

## ၆) ကိုယ့်ကိုကိုယ်ချီးကျူးပြီး ပျော်ရွှင်ပါ။
ကိုယ့်ဘဝရဲ့မကောင်းတဲ့စာမျက်နှာတွေကို ဘယ်တုန်းကမှ မဖြစ်ခဲ့ဖူးသလို မေ့ပစ်ခြင်းက ပျော်ရွှင်စေပါတယ်။ သင့်ဘဝရဲ့မကောင်းတဲ့သူတွေကြောင့် သင့်ဘဝကြီး မညစ်စွန်းစေရဘူးလို့ တွေးခြင်းက သင့်ကိုပျော်ရွှင်စေပါတယ်။ နာကျင်မှုတွေကို လက်မခံဘဲ မေ့ပစ်နိုင်တဲ့ သင့်ကိုသင်ချီးကျူးပေးပါ။ အဲဒီ့နောက်တော့ သင်ပျော်ရွှင်လာပါလိမ့်မယ်။