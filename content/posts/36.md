+++
date = "2025-08-16T13:01:26+06:30"
title = 'မိသားစုထဲမှာ ဆေးဝါးသုံးသူရှိရင် ဘယ်လိုလုပ်မလဲ။'
recorded = false
description = "မိသားစုထဲမှာ မူးယစ်ဆေးဝါးသုံးသူရှိပါက ဘယ်လိုဆောင်ရွက်သင့်သည်ကို လမ်းညွှန်ပေးသော အကြံပြုချက်များပါဝင်သည်။"
categories = ["Family", "Health"]
tags = ["Drug Abuse", "Family", "Advice"]
slug = "family-drug-abuse-guidance"
cover = ''
preview = ''
+++
မိသားစုထဲမှာ မူးယစ်ဆေးဝါးစွဲနေတဲ့သူရှိတယ်ဆိုတာ သင်သိလိုက်ရပြီဆိုရင် အရမ်းကိုအလန့်တကြားဖြစ်သွားမှာအမှန်ပါပဲ။ ဒါပေမယ့် လန့်သွားပြီး ဘာဆက်လုပ်လို့လုပ်ရမှန်းမသိဘဲဖြစ်နေမိတယ်အခါ သင့်စိတ်ကို တည်ငြိမ်အောင်ထားပါ။ ပြီးမှ ဘယ်လိုလုပ်သင့်သလဲဆိုတာကို ခေါင်းအေးအေးနဲ့စဉ်းစားသင့်ပါတယ်။

- ၁) နားလည်အောင်ရှင်းပြပေးပါ။
ဆိုးကျိုးတွေကို သေချာရှင်းပြပေးပါ။ ခုလိုအချိန်မှာ ပြတ်ချင်တယ်ဆိုရင် နောက်မကျသေးကြောင်း မိသားစုကပါ ဝိုင်းပြီး ကူညီပေးမည်ဖြစ်ကြောင်း သေချာပြောပြပေးပါ။

- ၂) ဆုံးဖြတ်ချက်ချပါစေ။
ကာယကံရှင်ကိုယ်တိုင် ခိုင်မာစွာဆုံးဖြတ်ချက်ချနိုင်ဖို့ အရေးကြီးပါတယ်။ မိသားစုကသာပြတ်စေချင်ပြီး ကာယကံရှင်ကိုယ်တိုင်က ပြတ်ချင်စိတ်မရှိရင် အလကားပဲဖြစ်မှာပါ။ အဲဒါကြောင့် ကာယကံရှင်ကိုယ်တိုင်က မကောင်းမှန်းသိပြီး ဖြတ်ချင်စိတ် ဆုံးဖြတ်ချက်ချရဲပါစေ။

- ၃) ရိုးသားပါ။
မိသားစုကိုကော ကိုယ့်ကိုကိုယ်ကော ရိုးသားဖို့ အရေးကြီးပါတယ်။ မိသားစုများကြားထဲမှာတော့ ပြန်အပြစ်တင်ခံရမှာစိုးလို့ ပြတ်သွားပြီပြောပေမယ့် နောက်ကွယ်မှာ ပြန်သုံးနေရင်တော့ ဘာမှမထူးပါဘူး။ မူးယစ်ဆေးနွံ့ထဲနစ်သထက်နစ်နေမှာပါပဲ။ ကိုယ့်ကိုကိုယ်လည်း မလုပ်တော့ဘူးလို့ ဆုံးဖြတ်ချ ခိုင်မာအောင်ချပါ။ မိသားစုကိုလည်း မလိမ်မညာပါနဲ့။ ကိုယ့်ကိုကိုယ်လည်းမလိမ်ညာပါနဲ့။ နည်းနည်းလေးသုံးတာဘာမှမဖြစ်ပါဘူးဆိုတဲ့စိတ်နဲ့ ပြန်သုံးဖြစ်နေမိရင် ပြတ်နိုင်တော့မှာမဟုတ်ပါဘူး။

- ၄) စိတ်ရှည်ပါ။
စိတ်ရှည်ဖို့လိုပါတယ်။ ခုချက်ချင်းဖြတ် ခုချက်ချင်း ရတဲ့အထဲမှာ မူးယစ်ဆေးနဲ့ အရက်၊ ဆေးလိပ်မပါပါဘူး။ စိတ်ကို ခိုင်ခိုင်ထားပြီး အားတင်းပါ။ စိတ်ရှည်စွာ ဇွဲနဲ့ ပြန်တိုက်နိုင်မှ ဖြတ်နိုင်မှာပါ။

- ၅) ဆေးသုံးသည့်အပေါင်းအသင်းများနှင့် ပြန်မပတ်သက်မိပါစေနှင့်။
မူးယစ်ဆေးသုံးသည့်ပတ်ဝန်းကျင်ကို ပြန်သွားမိနေရင် ပြန်သုံးမိမှာ အသေအချာပါပဲ။ တကယ်ပြတ်ချင်စိတ်ရှိတယ်ဆိုရင် အိမ်ထဲကအိမ်ပြင်မထွက်မိအောင်နေတာအကောင်းဆုံးပါပဲ။ မိသားစုကသာ ခုချိန်မှာ အဖော်ကောင်းပါ။

- ၆) သူ့ကိုသူသာအားကိုးပါစေ။
ကာယကံရှင်ကိုယ်တိုင် ဆေးဖြတ်ဖို့ အားတင်းထားနိုင်ပါစေ။ ကာယကံရှင်ကိုယ်တိုင်တင်းခံနိုင်မှဖြစ်မှာပါ။ ကာယကံရှင်ကိုယ်တိုင်က ပြတ်မယ်ပြောပေမယ့် တကယ်တမ်း ပြန်သုံးဖြစ်နေရင် ဘယ်သူမှကယ်လို့မရပါဘူး

- ၇) မိသားစုရဲ့မျက်စိအောက်မှာသာထားပါ။
တကယ်ပြတ်ချင်သူဆိုရင်တော့ မိသားစုနှင့်ပွင့်ပွင့်လင်းလင်းတိုင်ပင်ပြီး မိသားစုရဲ့မျက်စိအောက်မှာသာ ထားတာအကောင်းဆုံးပါ။ ခုလိုအချိန်မှာ အပြင်ကိုပြန်ထွက်မိရင် ဆေးသုံးတဲ့အပေါင်းအသင်းနဲ့ ပြန်ပတ်သက်မိသွားနိုင်ပါတယ်။ မိသားစုကလည်း စိတ်ရှည်ရှည်နဲ့ ဖေးမပေးပါ။

- ၈) ကျန်းမာတဲ့အစားအစာကိုစားဝင်ပါစေ။
ခုချိန်မှာ ကျန်းမာတဲ့အစားအစာကို ဘယ်လိုဝင်အောင်ကျွေးနိုင်မလဲစဉ်းစားပြီး ကျွေးနိုင်မှ အဆင်ပြေမှာပါ။ မဟုတ်ရင်တော့အာဟာရပြတ်လပ်တဲ့အထိတောင်ဖြစ်သွားနိုင်ပါတယ်။

- ၉) ကျန်းမာရေးနဲ့ပတ်သက်တဲ့အဖွဲ့အစည်းနဲ့တိုင်ပင်ပြီး ကုသမှုခံယူပါ။
ဆေးရုံပေါ်တက်ပြီး ဖြတ်လိုက်တာက ပိုပြီးစိတ်ချရစေပါတယ်။ မိသားစုက ကျန်းမာရေးနဲ့ပတ်သက်ပြီး အသိအမြင်ကြွယ်ဝရင်တောင်မှ ခုလိုအခြေအနေမျိုးကိုကြုံဖူးချင်မှကြုံဖူးမှာမို့ ဆေးရုံပေါ်မှာနေတာက ပိုပြီး အဆင်ပြေစေမယ်ထင်ပါတယ်။

- ၁၀) အာရုံပြောင်းပါ။
အားကစားတစ်မျိုးမျိုး၊ ဝါသနာပါရာတစ်မျိုးမျိုး၊ စိတ်ဝင်စားရာ တစ်ခုခုကို တစ်လှည့်စီလုပ်နေတာက ကာယကံရှင်ကိုအာရုံပြောင်းစေတာမို့ ဆေးဖြတ်တဲ့ဒဏ်ကို ခံစားရသက်သာစေမှာပါ။ 